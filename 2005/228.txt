PARTEA

Anul 173 (XVII) — Nr. 228

I

LEGI, DECRETE, HOTĂRÂRI ȘI ALTE ACTE

Vineri, 18 martie 2005

SUMAR

Pagina

Nr.

DECIZII ALE CURȚII CONSTITUȚIONALE
Decizia nr. 116 din 24 februarie 2005 referitoare la
excepția de neconstituționalitate a dispozițiilor
art. 38 alin. (4), art. 50 alin. (11) și art. 194 din
Legea nr. 19/2000 privind sistemul public de
pensii și alte drepturi de asigurări sociale..............

DECIZII

ALE

Pagina
ACTE ALE ORGANELOR DE SPECIALITATE
ALE ADMINISTRAȚIEI PUBLICE CENTRALE

183.

1–3

CURȚII

— Ordin al ministrului sănătății privind aprobarea
Regulamentului de organizare și funcționare, a
organigramei și a componenței Consiliului științific
al Agenției Naționale de Transplant ........................

4–8

CONSTITUȚIONALE

CURTEA CONSTITUȚIONALĂ

D E C I Z I A Nr. 116
din 24 februarie 2005

referitoare la excepția de neconstituționalitate a dispozițiilor art. 38 alin. (4), art. 50 alin. (11)
și art. 194 din Legea nr. 19/2000 privind sistemul public de pensii
și alte drepturi de asigurări sociale
Constantin Doldur
Nicolae Cochinescu
Aspazia Cojocaru
Acsinte Gaspar
Kozsokár Gábor
Petre Ninosu
Șerban Viorel Stănoiu
Ion Tiucă
Cristina Toma

—
—
—
—
—
—
—
—
—

președinte
judecător
judecător
judecător
judecător
judecător
judecător
procuror
magistrat-asistent

Pe rol se află soluționarea excepției de neconstituționalitate a dispozițiilor art. 38 alin. (4), art. 50 alin. (11)
și art. 194 din Legea nr. 19/2000 privind sistemul public de
pensii și alte drepturi de asigurări sociale, excepție ridicată
de Ioan Truță în Dosarul nr. 1.674/2004/C al Curții de Apel
Târgu Mureș — Secția civilă.

La apelul nominal răspunde autorul excepției. Lipsește
Casa Județeană de Pensii Harghita, față de care procedura
de citare este legal îndeplinită.
Având cuvântul, autorul excepției arată că dispozițiile
art. 20 din Legea nr. 164/2001 privind pensiile militare de
stat nu interzic recunoașterea reciprocă a perioadelor de
vechime în serviciu, respectiv stagiile de cotizare, între
sistemul pensiilor militare de stat și sistemul public de
pensii. Arată că în cele două sisteme de pensii condițiile
de vârstă, grad și vechime sunt aceleași, astfel încât nu își
găsește nici o explicație diferența de regim juridic aplicat.
Reprezentantul Ministerului Public pune concluzii de
respingere a excepției de neconstituționalitate ca fiind
neîntemeiată. Arată, în acest sens, că reglementarea
specială derogatorie se aplică unei situații juridice diferite,
iar, așa cum Curtea Constituțională a arătat în numeroase

2

MONITORUL OFICIAL AL ROMÂNIEI, PARTEA I, Nr. 228/18.III.2005

decizii ale sale, egalitatea de tratament juridic se aplică
tuturor celor aflați în aceeași situație juridică. Consideră că,
în realitate, autorul excepției critică modul de aplicare a
legii, iar nu conținutul reglementării.
C U R T E A,

având în vedere actele și lucrările dosarului, reține
următoarele:
Prin Încheierea din 1 octombrie 2004, pronunțată în
Dosarul nr. 1.674/2004/C, Curtea de Apel Târgu Mureș —
Secția civilă a sesizat Curtea Constituțională cu excepția
de neconstituționalitate a dispozițiilor art. 38 alin. (4),
art. 50 alin. (11) și art. 194 din Legea nr. 19/2000, excepție
ridicată de Ioan Truță într-o cauză ce are ca obiect
soluționarea unei contestații privind decizia Casei Județene
de Pensii Harghita.
Autorul excepției de neconstituționalitate susține că
dispozițiile art. 38 alin. (4), art. 50 alin. (11) și art. 194 din
Legea nr. 19/2000, excluzând posibilitatea includerii în
stagiul de cotizare a perioadelor asimilate și a vechimii în
muncă în cadrul altor sisteme de asigurări, pentru
acordarea dreptului de a se înscrie la pensie anticipată
parțială, instituie discriminări între diferite categorii de
persoane, care, în fond, îndeplinesc aceleași condiții în
ceea ce privește vechimea totală în muncă sau în funcție.
Curtea de Apel Târgu-Mureș — Secția civilă apreciază
că îechitabil ar fi ca la soluționarea cererii de acordare a
pensiei anticipate parțiale conform Legii nr. 19/2000 să se
ia în considerare și stagiul de cotizare în sistemul de
asigurări sociale militare“.
În concluzie, instanța de judecată consideră că
dispozițiile art. 38 alin. (4), art. 50 alin. (11) și art. 194 din
Legea nr. 19/2000 sunt neconstituționale.
Potrivit dispozițiilor art. 30 alin. (1) din Legea
nr. 47/1992, încheierea de sesizare a fost comunicată
președinților celor două Camere ale Parlamentului,
Guvernului, precum și Avocatului Poporului, pentru a-și
formula punctele de vedere cu privire la excepția de
neconstituționalitate ridicată.
Guvernul consideră că susținerea autorului excepției
privind excluderea din calculul stagiului de cotizare a unei
anumite perioade este un fapt ce ține de interpretarea și
aplicarea dispozițiilor legale.
În punctul de vedere prezentat se arată, de asemenea,
că, întrucât dispozițiile art. 50 alin. (1 1 ) din Legea
nr. 19/2000 prevăd exceptarea anumitor perioade asimilate,
pentru toți asigurații sistemului public de pensii care se află
în aceleași situații, respectiv au realizat stagiile complete
de cotizare sau au depășit stagiul complet de cotizare cu
până la 10 ani și doresc să beneficieze de o pensie
specială înainte de împlinirea vârstei standard de
pensionare pentru limită de vârstă, rezultă că textul de
lege criticat nu conține nici o dispoziție cu caracter
discriminatoriu.
Totodată, Guvernul apreciază că îstabilirea condițiilor
pentru acordarea prestațiilor de asigurări sociale în sistemul
public, numai pentru stagiul de cotizare realizat în acest
sistem, constituie voința legiuitorului, care, în acord cu
dispozițiile art. 47 alin. (2) din Constituție, ce instituie
dreptul cetățenilor la pensie prevăzut de lege, a înțeles ca
persoanele care nu se află în situațiile prevăzute de Legea
nr. 19/2000 să beneficieze de alte reglementări, în speță
cele cuprinse în Legea nr. 164/2001“. Invocă, în acest
sens, jurisprudența Curții Constituționale, respectiv Decizia
nr. 355/2002, publicată în Monitorul Oficial al României,
Partea I, nr. 118 din 25 februarie 2003, și Decizia

nr. 418/2004, publicată în Monitorul Oficial al României,
Partea I, nr. 1.061 din 16 noiembrie 2004.
În concluzie, Guvernul consideră că dispozițiile art. 38
alin (4), art. 50 alin. (11) și art. 194 din Legea nr. 19/2000
sunt constituționale.
Avocatul Poporului apreciază că toate dispozițiile legale
criticate sunt constituționale, prevederile art. 16 alin. (1) din
Constituție nefiind încălcate. Conform punctului de vedere
prezentat, aceste dispoziții legale reglementează situații
diferite în care se află anumite categorii de persoane, ceea
ce justifică, obiectiv și rezonabil, un tratament juridic
diferențiat.
În concluzie, Avocatul Poporului consideră că excepția
de neconstituționalitate a dispozițiilor art. 38 alin. (4),
art. 50 alin. (11) și art. 194 din Legea nr. 19/2000 este
neîntemeiată.
Președinții celor două Camere ale Parlamentului nu au
comunicat punctele lor de vedere cu privire la excepția de
neconstituționalitate ridicată.
C U R T E A,

examinând încheierea de sesizare, punctele de vedere ale
Guvernului și Avocatului Poporului, raportul întocmit de
judecătorul-raportor, susținerile părții prezente, concluziile
procurorului și dispozițiile de lege criticate, raportate la
prevederile Constituției, precum și dispozițiile Legii
nr. 47/1992, reține următoarele:
Curtea Constituțională a fost legal sesizată și este
competentă, potrivit dispozițiilor art. 146 lit. d) din
Constituție, precum și ale art. 1 alin. (2), ale art. 2, 3, 10
și 29 din Legea nr. 47/1992, să soluționeze excepția de
neconstituționalitate ridicată.
Obiectul excepției de neconstituționalitate îl constituie
dispozițiile art. 38 alin. (4), art. 50 alin. (11) și art. 194 din
Legea nr. 19/2000 privind sistemul public de pensii și alte
drepturi de asigurări sociale, publicată în Monitorul Oficial
al României, Partea I, nr. 140 din 1 aprilie 2000, cu
modificările și completările ulterioare, care au următorul
cuprins:
— Art. 38 alin. (4): îPerioadele asimilate prevăzute la
alin. (1) se valorifică pentru obținerea prestațiilor de asigurări
sociale prevăzute de prezenta lege.“;
— Art. 50 alin. (11): îLa stabilirea stagiului de cotizare
pentru acordarea pensiei anticipate parțiale nu se au în vedere
perioadele asimilate prevăzute la art. 38 alin. (1) lit. b) și c),
precum și perioadele în care asiguratul a beneficiat de pensie
de invaliditate.“;
— Art. 194: î(1) Între sistemul public și celelalte sisteme
proprii de asigurări sociale, neintegrate până la data intrării în
vigoare a prezentei legi, inclusiv sistemul pensiilor militare, se
recunosc reciproc stagiile de cotizare, respectiv vechimea în
muncă sau vechimea în serviciu, în vederea deschiderii
drepturilor la pensie pentru limită de vârstă, de invaliditate și de
urmaș, precum și a altor drepturi de asigurări sociale prevăzute
de prezenta lege.
(2) În situația prevăzută la alin. (1) prestațiile de asigurări
sociale în sistemul public se stabilesc numai pentru stagiul de
cotizare realizat în acest sistem.
(2 1 ) La acordarea indemnizațiilor de asigurări sociale
prevăzute la art. 98 alin. (1) lit. a)—e), baza de calcul se
constituie conform art. 99 alin. (1), (2) sau (3), după caz, numai
din veniturile realizate în lunile în care persoana a fost
asigurată în sistemul public de pensii.
(3) Perioadele asimilate stagiului de cotizare, prevăzute la
art. 38 alin. (1) lit. b) și c), care constituie și vechime în muncă
sau în serviciu în sistemul pensiilor militare și în celelalte

MONITORUL OFICIAL AL ROMÂNIEI, PARTEA I, Nr. 228/18.III.2005
sisteme proprii de asigurări sociale neintegrate, se iau în
calcul, opțional, în unul dintre sisteme.
(4) Decontarea între sistemul public și celelalte sisteme de
asigurări sociale neintegrate încetează începând cu data
intrării în vigoare a legii de aprobare a prezentei ordonanțe de
urgență.
(5) În situațiile prevăzute la alin. (4) prevederile art. 180 se
vor aplica doar pentru cuantumul pensiilor stabilit pe baza
vechimii în muncă realizate în sectorul asigurărilor sociale de
stat.“
Autorul excepției susține că dispozițiile legale criticate
încalcă prevederile art. 16 alin. (1) din Constituție, conform
cărora îCetățenii sunt egali în fața legii și a autorităților publice,
fără privilegii și fără discriminări“.
Examinând excepția de neconstituționalitate, Curtea
Constituțională constată că aceasta este neîntemeiată și, în
consecință, urmează a fi respinsă pentru următoarele
considerente:
Conform prevederilor art. 47 alin. (2) din Constituție,
dreptul cetățenilor la pensie și la alte forme de asigurări
sociale trebuie să fie prevăzut de lege. Prin legi generale
sunt reglementate sisteme de asigurări sociale, iar prin legi
speciale pot fi reglementate drepturile specifice unor
categorii socioprofesionale care se găsesc în situații diferite
față de categoriile cuprinse în reglementările generale.
Legea nr. 19/2000 reglementează sistemul public de
pensii și alte drepturi de asigurări sociale, condițiile și
criteriile de acordare a acestora, modul de calcul și de
plată a lor. Nu toate categoriile de cetățeni la care se
referă aceste reglementări se află în situații identice.
Art. 40 din lege prevede 5 tipuri de pensii în sistemul
public: îa) pensia pentru limită de vârstă; b) pensia
anticipată; c) pensia anticipată parțială; d) pensia de
invaliditate; e) pensia de urmaș“. Este evident că
persoanele care pot bneficia de unul sau de altul dintre
aceste tipuri de pensii se află în mod obiectiv în situații
diferite. Înscrierea la pensia pentru limita de vârstă, ca
regulă generală, se poate face dacă sunt îndeplinite
cumulativ condițiile privind vârsta standard de pensionare și
stagiul complet de cotizare.
Pensia anticipată și pensia anticipată parțială, prevăzute
de art. 49 și 50, reprezintă excepții cu reguli speciale,
potrivit cărora pot fi pensionate și persoanele care nu au
împlinit vârsta standard de pensionare, dar au realizat și
depășit stagiul complet de cotizare, reducerea vârstei

3

operând în raport cu perioada de depășire a stagiului
complet de cotizare. Situația deosebită a persoanelor care
solicită acordarea pensiei anticipate a îndreptățit legiuitorul
să stabilească pentru acestea anumite condiții și criterii
derogatorii, cum sunt și cele referitoare la includerea în
stagiul de cotizare a perioadelor asimilate ori a celor care
constituie vechime în muncă ori în funcție în alte sisteme
de asigurări sociale.
Art. 38 alin. (1) prevede asimilarea cu stagiul de
cotizare a perioadelor în care persoana respectivă: a
beneficiat de drepturi de asigurări sociale; a urmat și
a absolvit cursurile de zi ale învățământului superior; a
satisfăcut serviciul militar. În alin. (4) al aceluiași articol se
precizează că perioadele asimilate se valorifică numai
pentru obținerea pensiei pentru limită de vârstă, de
invaliditate și de urmaș, iar art. 50 alin. (1 1 ) prevede
expres neluarea în calcul, la acordarea pensiei anticipate
parțiale, a ultimelor două perioade asimilate și a perioadei
în care asiguratul a beneficiat de pensie de invaliditate.
Art. 194 prevede recunoașterea reciprocă între sistemul
public și celelalte sisteme proprii de asigurări sociale,
neintegrate, inclusiv sistemul pensiilor militare, a stagiilor de
cotizare ori a vechimii în muncă sau în funcție, dar numai
în vederea deschiderii drepturilor la pensie pentru limită de
vârstă, de invaliditate și de urmaș, precum și a altor
drepturi prevăzute în această lege, iar drepturile se
stabilesc numai pentru stagiul de cotizare realizat în
sistemul public. Această reglementare permite ca asiguratul
să beneficieze și de drepturile prevăzute în celelalte
sisteme de asigurări sociale. Nu pot fi cumulate stagiile de
cotizare realizate în sisteme diferite, în vederea acordării
pensiei anticipate ori a pensiei anticipate parțiale.
Acordarea acestor tipuri de pensie este prevăzută și în
Legea nr. 164/2001 privind pensiile militare de stat, în
cazul îndeplinirii condițiilor prevăzute în acea lege.
Pentru eliminarea decontărilor anevoioase între diferite
sisteme de asigurări sociale, s-a eliminat posibilitatea plății
din sistemul public a drepturilor cuvenite și în alte sisteme.
Libertatea de opțiune a legiuitorului pentru reglementări
speciale, derogatorii, se justifică prin situația diferită a
persoanelor la care se referă, reglementări care se aplică,
fără privilegii sau discriminări, tuturor persoanelor aflate în
acele situații speciale.

Pentru considerentele expuse mai sus, în temeiul art. 146 lit. d) și al art. 147 alin. (4) din Constituție, precum și
al art. 1—3, al art. 11 alin. (1) lit. A.d) și al art. 29 din Legea nr. 47/1992,
CURTEA

CONSTITUȚIONALĂ

În numele legii
D E C I D E:

Respinge excepția de neconstituționalitate a dispozițiilor art. 38 alin. (4), art. 50 alin. (11) și ale art. 194 din
Legea nr. 19/2000 privind sistemul public de pensii și alte drepturi de asigurări sociale, excepție ridicată de Ioan Truță în
Dosarul nr. 1.674/2004/C al Curții de Apel Târgu Mureș — Secția civilă.
Definitivă și general obligatorie.
Pronunțată în ședința publică din data de 24 februarie 2005.
PREȘEDINTE,

CONSTANTIN DOLDUR
Magistrat-asistent,
Cristina Toma

4

MONITORUL OFICIAL AL ROMÂNIEI, PARTEA I, Nr. 228/18.III.2005

ACTE ALE ORGANELOR DE SPECIALITATE
ALE ADMINISTRAȚIEI PUBLICE CENTRALE
MINISTERUL SĂNĂTĂȚII

ORDIN
privind aprobarea Regulamentului de organizare și funcționare, a organigramei și a componenței
Consiliului științific al Agenției Naționale de Transplant
Având în vedere prevederile Ordonanței Guvernului nr. 79/2004 pentru înființarea Agenției Naționale de
Transplant, aprobată cu modificări prin Legea nr. 588/2004, ale Legii nr. 100/1998 privind asistența de sănătate publică,
cu modificările și completările ulterioare, ale Legii nr. 2/1998 privind prelevarea și transplantul de țesuturi și organe
umane, cu modificările și completările ulterioare, ale Legii nr. 104/2003 privind manipularea cadavrelor umane și
prelevarea organelor și țesuturilor de la cadavre în vederea transplantului, cu modificările ulterioare, ale Legii bugetului de
stat pe anul 2005 nr. 511/2004,
văzând Referatul de aprobare al Direcției generale asistență medicală nr. M.C. 2.989/2005,
în temeiul prevederilor Hotărârii Guvernului nr. 743/2003 privind organizarea și funcționarea Ministerului Sănătății,
cu modificările ulterioare,
ministrul sănătății emite următorul ordin:
Art. 1. — Se aprobă Regulamentul de organizare și
funcționare a Agenției Naționale de Transplant prevăzut în
anexa nr. 1, organigrama Agenției Naționale de Transplant
prevăzută în anexa nr. 2 și Componența Consiliului științific
al Agenției Naționale de Transplant prevăzută în anexa

nr. 3, care fac parte integrantă din prezentul ordin.
Art. 2. — Pe data intrării în vigoare a prezentului ordin
orice dispoziție contrară se abrogă.
Art. 3. — Prezentul ordin va fi publicat în Monitorul
Oficial al României, Partea I.

Ministrul sănătății,
Mircea Cinteză
București, 10 martie 2005.
Nr. 183.
ANEXA Nr. 1

REGULAMENT
de organizare și funcționare a Agenției Naționale de Transplant
CAPITOLUL I
Dispoziții generale
Art. 1. — Agenția Națională de Transplant este instituție
publică cu personalitate juridică, organ de specialitate în
subordinea Ministerului Sănătății, și reprezintă autoritatea
care realizează politicile și programele naționale de
transplant de organe, țesuturi și celule umane.
Art. 2. — Agenția Națională de Transplant are sediul
central în municipiul București, în cadrul Institutului Clinic
Fundeni, șos. Fundeni nr. 258, sectorul 2, codul poștal
022328.
Art. 3. — Agenția Națională de Transplant are
următoarele scopuri:
a) coordonarea activității de prelevare, transport și
alocare de grefoane pentru transplantul de organe pe
teritoriul României;
b) coordonarea activității de prelevare, preparare,
conservare, validare, alocare, stocare și transport pentru
transplantul de țesuturi și celule umane pentru utilizare
terapeutică pe teritoriul României;
c) elaborarea de proiecte de acte normative în vederea
îndeplinirii atribuțiilor specifice pe care le propune spre
aprobare și legiferare Ministerului Sănătății;
d) reprezentarea în raporturile cu organismele
internaționale similare.
Art. 4. — Bugetul de venituri și cheltuieli al Agenției
Naționale de Transplant se aprobă de Ministerul Sănătății,

în condițiile legii. Directorul executiv al Agenției Naționale
de Transplant îndeplinește funcția de ordonator terțiar de
credite pentru sumele primite de la bugetul de stat, în
condițiile legii.
Art. 5. — Agenția Națională de Transplant își
desfășoară activitatea conform principiilor transparenței,
confidențialității și anonimatului în actul donării de organe,
țesuturi și celule umane pentru utilizare terapeutică, fără a
realiza profit de pe urma donării și transplantării de organe,
țesuturi și celule umane pentru utilizare terapeutică,
conform legii, și fără a realiza nici un fel de constrângere
în vederea obținerii de donări de organe, țesuturi și celule
umane pentru utilizare terapeutică.
Art. 6. — Agenția Națională de Transplant colaborează
și poate solicita informații legate de activitatea de transplant
de la unitățile aflate în subordinea, sub autoritatea sau în
coordonarea Ministerului Sănătății, precum și de la unitățile
sanitare subordonate direcțiilor medicale ale ministerelor și
instituțiilor cu rețea sanitară proprie.
Art. 7. — Agenția Națională de Transplant preia
atribuțiile Comisiei de transplant de țesuturi și organe
umane, precum și informațiile deținute de aceasta privind
activitatea de transplant de țesuturi și organe din România.
Art. 8. — Agenția Națională de Transplant elaborează
proiecte de acte normative care reglementează activitatea
în domeniul transplantului de organe, țesuturi și celule
umane, pe care le propune spre aprobare și legiferare
Ministerului Sănătății.

MONITORUL OFICIAL AL ROMÂNIEI, PARTEA I, Nr. 228/18.III.2005
Art. 9. — Agenția Națională de Transplant colaborează
și poate solicita informații legate de activitatea de
transplant de la unitățile aflate în subordinea, sub
autoritatea sau în coordonarea Ministerului Sănătății,
precum și de la unitățile sanitare subordonate direcțiilor
medicale ale ministerelor și instituțiilor cu rețea sanitară
proprie.
Art. 10. — Unitățile sanitare în care se desfășoară
activitate de transplant vor asigura, la solicitarea Agenției
Naționale de Transplant, toate condițiile privind spațiul și
mijloacele de comunicare necesare desfășurării activității
oficiilor regionale de transplant.
Art. 11. — Activitatea de audit va fi realizată de către
organele de specialitate ale Ministerului Sănătății, în
conformitate cu pevederile Legii nr. 672/2002 privind auditul
public intern, cu modificările ulterioare.
CAPITOLUL II
Atribuții
Art. 12. — În vederea realizării obiectului său de
activitate, Agenția Națională de Transplant are următoarele
atribuții:
a) promovează activitățile de donare și transplant de
organe, țesuturi și celule umane, conform directivelor și
recomandărilor Uniunii Europene;
b) înființează și gestionează Registrul național de
transplant, prin care se asigură monitorizarea continuă a
activității de transplant, precum și alocarea grefoanelor
umane după regulile stabilite de consiliul științific;
c) elaborează și propune spre aprobare Ministerului
Sănătății activitățile ce vor fi derulate în cadrul programelor
naționale de transplant de organe, țesuturi și celule umane;
d) propune Ministerului Sănătății proiecte de acte
normative în vederea îndeplinirii atribuțiilor specifice;
e) propune spre acreditare Ministerului Sănătății unitățile
sanitare în care se poate desfășura activitatea de prelevare
și/sau de transplant de organe, țesuturi sau celule umane
și supraveghează activitatea lor în acest domeniu;
f) propune spre acreditare Ministerului Sănătății băncile
de țesuturi umane și/sau de celule în care se desfășoară
activitatea de preparare, conservare, validare, stocare și
distribuție a țesuturilor și celulelor umane pentru utilizare
terapeutică și supraveghează activitatea lor în acest
domeniu;
g) supraveghează și coordonează fiecare acțiune de
prelevare și transplant de organe, țesuturi și celule umane;
h) colaborează cu autoritatea națională competentă în
domeniul securității sanitare a produselor de origine umană
pentru utilizare terapeutică, pentru asigurarea securității
sanitare a prelevării, preparării, conservării, distribuției,
transportului și tansplantării organelor, țesuturilor și celulelor
umane, conform legii;
i) inițiază, desfășoară sau sprijină campanii pentru
promovarea donării în vederea transplantului, putând
colabora în acest scop cu instituții publice, organizații
neguvernamentale și cu persoane juridice sau fizice;
j) cooperează cu instituțiile similare internaționale;
k) autorizează importul și exportul grefoanelor umane
pentru utilizare terapeutică, în conformitate cu directivele și
recomandările Uniunii Europene și cu legislația în vigoare,
ține evidența acestora și raportează lunar Ministerului
Sănătății aceste date;
l) contribuie la realizarea unor norme de calitate în
cadrul activității de transplant; colectează și analizează cele
mai noi date în domeniu, pentru monitorizarea riscurilor cu
influență directă asupra calității activității de transplant;
m) elaborează și susține programele de formare
profesională pentru personalul medico-sanitar implicat în
activitățile de prelevare, preparare, conservare, validare,

5

alocare și transport pentru transplantul de organe, țesuturi
și celule umane pentru utilizare terapeutică;
n) furnizează informații de interes public cu privire la
toate problemele care apar în domeniul activității de
transplant;
o) furnizează informații științifice, precum și asistență
tehnică și științifică privind legislația națională și
internațională în domeniu.
CAPITOLUL III
Structura organizatorică și funcțională
Art. 13. — Agenția Națională de Transplant este
structurată pe servicii, compartimente și oficii regionale și
este condusă de un director executiv.
Art. 14. — Ministrul sănătății numește directorul executiv
al Agenției Naționale de Transplant.
Art. 15. — Statul de funcții al Agenției Naționale de
Transplant se aprobă de către Ministerul Sănătății.
Art. 16. — Modificările în structura organizatorică și
funcțională a Agenției Naționale de Transplant se propun
de către directorul executiv și se aprobă de către ministrul
sănătății.
Art. 17. — Agenția Națională de Transplant are un
consiliu științific.
Art. 18. — Personalul Agenției Naționale de Transplant
este personal contractual, angajat pe posturi finanțate
integral de la bugetul de stat; salarizarea personalului se
face potrivit legii.
SECȚIUNEA 1
Directorul executiv

Art. 19. — Activitatea Agenției Naționale de Transplant
este condusă de către directorul executiv numit, potrivit
reglementărilor legale în vigoare, prin ordin al ministrului
sănătății.
Art. 20. — Directorul executiv al Agenției Naționale de
Transplant coordonează și supraveghează întreaga
activitate de transplant din România.
Art. 21. — Directorul executiv al Agenției Naționale de
Transplant îndeplinește următoarele atribuții principale:
a) reprezintă Agenția Națională de Transplant în relațiile
cu organele statului, precum și cu persoane fizice sau
juridice din țară ori din străinătate;
b) angajează prin semnătură unitatea în relațiile cu terții,
în limita competențelor care îi revin;
c) în exercitarea atribuțiilor care îi revin emite decizii și
instrucțiuni;
d) aprobă regulamentul de ordine interioară și normele
privind disciplina tehnologică și administrativă;
e) poate delega o parte din atribuțiile sale directorului
adjunct strategie și management, în condițiile legii;
f) elaborează bugetul de venituri și cheltuieli al Agenției
Naționale de Transplant și îl supune spre aprobare
Ministerului Sănătății;
g) propune Ministerului Sănătății modificarea organigramei, atunci când aceasta se impune, cu avizul
consiliului științific;
h) aprobă fișa postului pentru toți angajații;
i) elaborează anual raportul de activitate al Agenției
Naționale de Transplant și îl prezintă ministrului sănătății;
j) autorizează importul și exportul grefoanelor umane
pentru utilizare terapeutică și raportează lunar ministrului
sănătății;
k) asigură realizarea sistemului de calitate, securitate
sanitară și trasabilitate a grefoanelor, în conformitate cu
directivele și recomandările Uniunii Europene în domeniu;
l) răspunde de organizarea sistemului de păstrare a
datelor necesare asigurării trasabilității cel puțin 30 de ani
la nivelul sediului central al Agenției Naționale de
Transplant.

6

MONITORUL OFICIAL AL ROMÂNIEI, PARTEA I, Nr. 228/18.III.2005
SECȚIUNEA a 2-a
Consiliul științific

Art. 22. — (1) Consiliul științific al Agenției Naționale de
Transplant este format din 28 de membri, personalități
recunoscute în domeniul activității de transplant, care nu
au calitatea de angajat al Agenției Naționale de Transplant.
Componența consiliului științific este stabilită în anexa
nr. 3. Directorul executiv al Agenției Naționale de
Transplant este membru de drept al consiliului științific.
(2) Secretariatul consiliului științific este asigurat de
către secretariatul Agenției Naționale de Transplant.
Art. 23. — Consiliul științific este condus de către un
președinte desemnat din rândul membrilor acestuia din 3 în
3 luni, prin rotație.
Art. 24. — (1) Consiliul științific se întrunește în ședințe
lunare, data următoarei întruniri fiind stabilită în cadrul
fiecărei ședințe.
(2) Consiliul științific se poate întruni ori de câte ori este
nevoie, la convocarea președintelui.
(3) Ordinea de zi este anunțată cu cel puțin 5 zile
înaintea întrunirii.
(4) Consiliul științific poate delibera numai dacă sunt
prezenți sau reprezentați cel puțin jumătate plus unu din
numărul membrilor săi.
(5) Hotărârile se aprobă cu majoritate simplă a
cvorumului, prin vot secret.
(6) Consiliul științific poate funcționa pe grupe de lucru
de specialitate pentru îndeplinirea atribuțiilor specifice.
Componența grupelor de lucru pe specialități este stabilită
de consiliul științific, iar hotărârile sunt luate în plenul
consiliului științific.
Art. 25. — Consiliul științific îndeplinește următoarele
atribuții principale:
a) elaborează și propune spre aprobare Ministerului
Sănătății activitățile ce vor fi derulate în cadrul programelor
naționale de transplant de organe, țesuturi și celule umane;
b) propune Ministerului Sănătății proiecte de acte
normative în vederea îndeplinirii atribuțiilor specifice;
c) propune spre acreditare Ministerului Sănătății unitățile
sanitare în care se poate desfășura activitatea de prelevare
și/sau de transplant de organe, țesuturi sau celule umane
și supraveghează activitatea lor în acest domeniu;
d) propune spre acreditare Ministerului Sănătății băncile
de țesuturi umane și/sau de celule în care se desfășoară
activitatea de preparare, conservare, validare, stocare și
distribuție a țesuturilor și celulelor umane pentru utilizarea
terapeutică și supraveghează activitatea lor în acest
domeniu;
e) elaborează protocoale privind standardele de calitate
și securitate sanitară a donării, procurării, testării,
procesării, conservării, depozitării și distribuirii organelor,
țesuturilor și celulelor umane în scop terapeutic, care se
vor conforma directivelor și recomandărilor Uniunii
Europene în acest domeniu;
f) elaborează Regulamentul de alocare a grefoanelor de
organe, țesuturi și celule;
g) elaborează norme, standarde și instrucțiuni care se
înaintează ministrului sănătății pentru a fi aprobate prin
ordin al acestuia;
h) avizează proiectele de colaborare cu instituții
internaționale similare sau care au preocupări în domeniul
transplantului.
SECȚIUNEA a 3-a
Oficiile regionale de transplant

Art. 26. — Agenția Națională de Transplant este
reprezentată în teritoriu de către oficiile regionale de
transplant, care funcționează pe lângă centre clinice
universitare regionale care desfășoară o activitate de
transplant de organe, țesuturi și celule umane, și de
coordonatorii de transplant din unitățile sanitare autorizate
să desfășoare activități de prelevare și/sau de transplant.

Art. 27. — Oficiul regional de transplant este coordonat
de către o persoană cu experiență clinică, organizatorică și
științifică în domeniul transplantului, numită prin ordin al
ministrului sănătății, la propunerea consiliului științific.
Art. 28. — Oficiile regionale de transplant au în
componența lor unul sau mai mulți coordonatori de
transplant.
Art. 29. — Oficiile regionale de transplant au
următoarele atribuții:
a) aplică în teritoriu politica Agenției Naționale de
Transplant;
b) realizează managementul Registrului național de
transplant la nivel regional în condițiile stabilite de Agenția
Națională de Transplant privind siguranța și securitatea
datelor;
c) ține o evidență strictă a tuturor activităților de
transplant din regiune.
Art. 30. — Coordonatorul de transplant din oficiile
regionale are următoarele atribuții:
a) colectează toate datele privind listele de așteptare și
evidența receptorilor de la secțiile sau unitățile sanitare
care desfășoară activitate de transplant și le comunică
Agenției Naționale de Transplant, în timp real, cu
respectarea condițiilor de siguranță și securitate;
b) coordonează fiecare acțiune de transplant;
c) asigură respectarea alocării organelor și/sau țesuturilor
și celulelor, stabilită de către Agenția Națională de
Transplant;
d) asigură manipularea și transportul organelor și/sau
țesuturilor în condiții optime;
e) ține o evidență strictă a donatorilor vii, precum și a
celor în moarte cerebrală;
f) prezintă anual sau ori de câte ori Agenția Națională
de Transplant solicită raportul activității de transplant
desfășurate în centrul regional de transplant;
g) pentru îndeplinirea atribuțiilor ce îi revin,
coordonatorul de transplant din oficiul regional trebuie să
poată fi contactat și să fie disponibil în permanență;
h) poate prelua oricând atribuțiile coordonatorilor de
transplant din unitățile sanitare autorizate.
Art. 31. — Coordonatorul de transplant din cadrul
unităților sanitare autorizate are următoarele atribuții:
a) detectează și identifică potențialii donatori aflați în
moarte cerebrală în strânsă legătură cu personalul secțiilor
de ATI, neurologie, neurochirurgie etc.;
b) discută cu familiile potențialilor donatori în vederea
obținerii acordului privind prelevarea de organe și/sau de
țesuturi și de celule în scopul transplantării;
c) verifică completarea corectă a formularului de
declarare a morții cerebrale a donatorului, a formularului de
declarare a acestuia, precum și a celorlalte formulare
prevăzute de legislația în vigoare;
d) contactează medicul legist în vederea obținerii
autorizației medico-legale pentru prelevare, dacă este cazul;
e) pentru îndeplinirea atribuțiilor ce îi revin,
coordonatorul de transplant intraspitalicesc trebuie să poată
fi contactat și să fie disponibil în permanență;
f) atribuțiile sale pot fi oricând preluate de către
coordonatorul de transplant din oficiul regional.
CAPITOLUL IV
Bugetul de venituri și cheltuieli
Art. 32. — Finanțarea cheltuielilor curente și de capital
ale Agenției Naționale de Transplant se face de la bugetul
de stat, prin bugetul Ministerului Sănătății, în condițiile legii.
Art. 33. — Agenția Națională de Transplant poate
beneficia de donații și sponsorizări potrivit legii.
Art. 34. — Agenția Națională de Transplant întocmește
anual bugetul de venituri și cheltuieli, pe care îl supune
spre aprobare ministrului sănătății.

Oficii
regionale

Compartiment
țesuturi

Director adjunct
strategie-management

Timișoara: coordonator regional
coordonatori spital

Iași: coordonator regional
coordonatori spital

Târgu Mureș: coordonator regional
coordonatori spital

Constanța: coordonator regional
coordonatori spital

Cluj: coordonator regional
coordonatori spital

București: coordonator regional
coordonatori spital

Compartiment
organe

Consiliul științific

Compartiment
celule

Compartiment
Registrul național
informatică logistică

Director executiv

Relații publice

Contabilitatefinanciar

Agenția Națională
de Transplant

Juridic-salarii

Contabil-șef

Secretariat
administrativ

ANEXA Nr. 2

MONITORUL OFICIAL AL ROMÂNIEI, PARTEA I, Nr. 228/18.III.2005
7

8

MONITORUL OFICIAL AL ROMÂNIEI, PARTEA I, Nr. 228/18.III.2005
ANEXA Nr. 3

COMPONENȚA
Consiliului științific al Agenției Naționale de Transplant
1. Conf. dr. Istvan Benedek — Spitalul Clinic Județean
Târgu Mureș — Hematologie
2. Dr. Șerban Brădișteanu — Spitalul Clinic de Urgență
Floreasca București — Chirurgie cardiovasculară
3. Prof. dr. Dan Coliță — Institutul Clinic Fundeni
București — Transplant medular
4. Dr. Ileana Constantinescu — Institutul Clinic Fundeni
București — Imunologie
5. Conf. dr. Sanda Copotoiu — Spitalul Clinic Județean
Târgu Mureș — ATI
6. Prof. dr. Radu Deac — Institutul de Boli
Cardiovasculare și Transplant Târgu Mureș
7. Prof. dr. Dan Dermengiu — Institutul Național de
Medicină Legală București
8. Prof. dr. Cristian Dragomir — Spitalul îSfântul
Spiridon“ Iași — Chirurgie
9. Prof. dr. Dan Enescu — Spitalul îGrigore
Alexandrescu“ București — Chirurgie plastică, reparatorie și
arsuri
10. Prof. dr. Andrei Firică — Spitalul Clinic Colentina
București — Ortopedie
11. Dr. Ion Gerota — Romtransplant
12. Dr. Liana Gheorghe — Institutul Clinic Fundeni
București — Gastroenterologie
13. Dr. Mihai Hârza — Institutul Clinic Fundeni București —
Centrul de Chirurgie Urologică, Dializă și Transplant Renal
14. Prof. dr. Ioan Lascăr — Spitalul Clinic de Urgență
Floreasca București — Chirurgie plastică
15. Prof. dr. Mihai Lucan — Institutul de Chirurgie
Urologică și Transplant Renal Cluj-Napoca

16. Prof. dr. Florin Miclea — Spitalul Clinic Județean
nr. 1 Timișoara — Urologie
17. Conf. Dr. Călin Mitre — Universitatea de Medicină și
Farmacie din Cluj-Napoca — Clinica ATI
18. Dr. Valentin Munteanu — Institutul de Chirurgie
Urologică și Transplant Renal Cluj-Napoca
19. Prof. dr. Virgil Păunescu — Spitalul Clinic Județean
nr. 1 Timișoara — Imunologie
20. Conf. dr. Monica Pop — Spitalul Clinic de
Oftalmologie București
21. Prof. dr. Irinel Popescu — Institutul Clinic Fundeni
București — Centrul de Chirurgie Generală și Transplant
Hepatic
22. Conf. dr. Dorel Săndesc — Spitalul Clinic Județean
nr. 1 Timișoara — ATI
23. Prof. dr. Vasile Sârbu — Spitalul Clinic de Urgență
Constanța — Chirurgie
24. Prof. dr. Margit Șerban — Spitalul Clinic de Urgență
pentru Copii îLouis Turcanu“ — Transplant medular
25. Prof. dr. Ionel Sinescu — Institutul Clinic Fundeni
București — Centrul de Chirurgie Urologică, Dializă și
Transplant Renal
26. Dr. Horațiu Suciu — Institutul de Boli
Cardiovasculare și Transplant Târgu Mureș
27. Prof. dr. Dan Tulbure — Institutul Clinic Fundeni
București — ATI
28. Dr. Victor Zota — Serviciul de Ambulanță al
Municipiului București — Coordonare de transplant.

EDITOR: PARLAMENTUL ROMÂNIEI — CAMERA DEPUTAȚILOR
Regia Autonomă îMonitorul Oficial“, Str. Parcului nr. 65, sectorul 1, București,
IBAN: RO75RNCB5101000000120001 Banca Comercială Română — S.A. — Sucursala îUnirea“ București
și IBAN: RO12TREZ7005069XXX000531 Direcția de Trezorerie și Contabilitate Publică a Municipiului București
(alocat numai persoanelor juridice bugetare)
Tel. 224.09.71/150, fax 225.00.43, E-mail: marketing@ramo.ro, Internet: www.monitoruloficial.ro
Adresa pentru publicitate: Centrul pentru relații cu publicul, București, șos. Panduri nr. 1,
bloc P33, parter, sectorul 5, tel. 411.58.33 și 410.47.30, tel./fax 410.77.36 și 410.47.23
Tiparul: Regia Autonomă îMonitorul Oficial“
Monitorul Oficial al României, Partea I, nr. 228/18.III.2005 conține 8 pagini.

Prețul: 5.500 lei vechi/0,55 lei noi

&JUYDGY|013278]
ISSN 1453—4495

