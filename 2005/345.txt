PARTEA

Anul 173 (XVII) — Nr. 345

I

LEGI, DECRETE, HOTĂRÂRI ȘI ALTE ACTE

Luni, 25 aprilie 2005

SUMAR

Nr.

Pagina

Nr.
situat în orașul Găești, județul Dâmbovița, din
domeniul privat al statului și din administrarea
Ministerului Administrației și Internelor —
Inspectoratul de Poliție al Județului Dâmbovița în
domeniul privat al orașului Găești și în
administrarea Consiliului Local al Orașului Găești,
județul Dâmbovița......................................................

DECIZII ALE CURȚII CONSTITUȚIONALE
Decizia nr. 99 din 22 februarie 2005 referitoare la
excepția de neconstituționalitate a prevederilor
art. 21 alin. (5) din Legea nr. 10/2001 privind
regimul juridic al unor imobile preluate în mod
abuziv în perioada 6 martie 1945 — 22 decembrie
1989 ...........................................................................
Decizia nr. 183 din 29 martie 2005 referitoare la excepția
de neconstituționalitate a dispozițiilor art. 180
alin. 2, art. 181 și ale art. 75 lit. a) din Codul
penal .........................................................................

1–4

4–6

— Hotărâre privind transmiterea cu titlu gratuit a
unui obiectiv de investiții în curs de execuție,

DECIZII

ALE

7

ACTE ALE ORGANELOR DE SPECIALITATE
ALE ADMINISTRAȚIEI PUBLICE CENTRALE

HOTĂRÂRI ALE GUVERNULUI ROMÂNIEI
307.

Pagina

CURȚII

164.

— Ordin al ministrului transporturilor, construcțiilor
și turismului privind aprobarea Reglementării
tehnice îGhid pentru execuția și exploatarea
rezervoarelor metalice pentru înmagazinarea apei
potabile“, indicativ GE 052-04..................................

8

CONSTITUȚIONALE

CURTEA CONSTITUȚIONALĂ

D E C I Z I A Nr. 99
din 22 februarie 2005

referitoare la excepția de neconstituționalitate a prevederilor art. 21 alin. (5)
din Legea nr. 10/2001 privind regimul juridic al unor imobile preluate în mod abuziv
în perioada 6 martie 1945 — 22 decembrie 1989
Constantin Doldur
Nicolae Cochinescu
Aspazia Cojocaru
Kozsokár Gábor
Acsinte Gaspar
Petre Ninosu
Șerban Viorel Stănoiu
Ion Tiucă
Irina Loredana Lăpădat

—
—
—
—
—
—
—
—
—

președinte
judecător
judecător
judecător
judecător
judecător
judecător
procuror
magistrat-asistent

Pe rol se află soluționarea excepției de neconstituționalitate
a prevederilor art. 21 alin. (5) din Legea nr. 10/2001
privind regimul juridic al unor imobile preluate în mod
abuziv în perioada 6 martie 1945 — 22 decembrie 1989,
excepție ridicată de Marioara Aleith în Dosarul nr. 262/2004
al Curții de Apel București — Secția a IV-a civilă.
La apelul nominal răspunde autoarea excepției de
neconstituționalitate, prin avocat Antonie Iorgovan. Lipsesc

2

MONITORUL OFICIAL AL ROMÂNIEI, PARTEA I, Nr. 345/25.IV.2005

celelalte părți, față de care procedura de citare a fost legal
îndeplinită.
Reprezentantul autoarei excepției de neconstituționalitate
solicită admiterea acesteia. În esență se susține că, în
măsura în care termenul de 6 luni prevăzut de textul de
lege criticat, pentru trimiterea notificării, este calificat ca fiind
un termen de decădere, și nu unul de prescripție, sunt
încălcate dispozițiile art. 21 alin. (2) din Constituție, potrivit
cărora nici o lege nu poate împiedica exercitarea dreptului
de acces liber la justiție. Se mai arată că, în sensul
practicii Curții Europene a Drepturilor Omului, dreptul de
acces la justiție nu este un drept absolut și poate fi supus
unor restricții, cum ar fi termenele legale de prescripție, cu
condiția ca acestea să nu aducă atingere substanței
dreptului, să urmărească un scop legitim și să existe un
raport rezonabil de proporționalitate între acesta și
mijloacele utilizate. Textul de lege criticat nu respectă
aceste condiții de legitimitate și proporționalitate a măsurii
de restrângere a exercițiului dreptului de acces la justiție,
prin faptul că instituie un termen de decădere, a cărui
nerespectare conduce la însăși pierderea dreptului de
acces la justiție.
Reprezentantul Ministerului Public pune concluzii de
respingere a excepției de neconstituționalitate ca
neîntemeiată, arătând că prin instituirea unui termen de
decădere nu este împiedicat accesul la justiție. Nu poate fi
reținută nici încălcarea art. 44 din Constituție, dat fiind că
principiul constituțional al garantării dreptului de proprietate
privată protejează dreptul de proprietate existent în
patrimoniul titularului său, nu vocația la dobândirea acestui
drept. În ceea ce privește invocarea dispozițiilor art. 1
alin. (3) din Constituție, se precizează că noțiunea de stat
de drept nu este incompatibilă cu instituirea unor termene
pentru exercitarea drepturilor procesuale.
C U R T E A,

având în vedere actele și lucrările dosarului, constată
următoarele:
Prin Încheierea din 4 octombrie 2004, pronunțată în
Dosarul nr. 262/2004, Curtea de Apel București — Secția
a IV-a civilă a sesizat Curtea Constituțională cu excepția
de neconstituționalitate a prevederilor art. 21 alin. (5) din
Legea nr. 10/2001 privind regimul juridic al unor imobile
preluate în mod abuziv în perioada 6 martie 1945 —
22 decembrie 1989, excepție ridicată de Marioara Aleith.
În motivarea excepției de neconstituționalitate se
susține că textul de lege criticat încalcă dispozițiile art. 1
alin. (3), art. 21, art. 44 alin. (1), (3), (6) și (8), art. 53 și
ale art. 124 alin. (2) din Constituție. Astfel, se arată că
prevederile art. 21 alin. (5) din Legea nr. 10/2001
reglementează îo procedură administrativă care trebuie
declanșată într-un anumit termen, sub sancțiunea pierderii
dreptului de a se adresa justiției“, fiind astfel încălcate
dispozițiile art. 21 și ale art. 1 alin. (3) din Constituție. De
asemenea, se susține că textul de lege criticat este contrar
și dispozițiilor art. 53 din Constituție, deoarece nu prevede
o restrângere a dreptului de acces liber la justiție, ci chiar
o decădere din acest drept.
În ceea ce privește încălcarea art. 44 alin. (1), (3), (6)
și (8) din Constituție, autorul excepției susține că, potrivit
acestor dispoziții constituționale, dreptul de proprietate este
garantat, iar singura modalitate de preluare a unui bun în
proprietatea statului este exproprierea pentru cauză de
utilitate publică, cu dreaptă și prealabilă despăgubire, astfel

încât textul de lege criticat este contrar acestor dispoziții
constituționale.
Referitor la invocarea încălcării dispozițiilor art. 124
alin. (2) din Constituție, potrivit cărora îJustiția este
unică, imparțială și egală pentru toți“, se susține că textul
criticat instituie o discriminare între cei care revendică
dreptul de proprietate în baza dreptului comun, printr-o
acțiune în revendicare imprescriptibilă, și aceia care
introduc acțiuni în revendicare a unor imobile ce cad sub
incidența Legii nr. 10/2001, obligați să respecte termenul
de 6 luni prevăzut prin textul de lege criticat.
Curtea de Apel București — Secția a IV-a civilă
consideră că excepția de neconstituționalitate este
neîntemeiată.
Potrivit art. 30 alin. (1) din Legea nr. 47/1992,
încheierea de sesizare a fost comunicată președinților celor
două Camere ale Parlamentului, Guvernului și Avocatului
Poporului, pentru a-și exprima punctele de vedere asupra
excepției de neconstituționalitate ridicate.
Guvernul apreciază că excepția de neconstituționalitate
este neîntemeiată. Se arată că nu poate fi reținută
încălcarea dispozițiilor art. 1 alin. (3), art. 21, art. 53 și ale
art. 124 alin. (2) din Constituție, deoarece instituirea unui
termen de decădere nu constituie o încălcare a accesului
liber la justiție, ci, îdimpotrivă, o afirmare expresă a
acestuia, în deplină concordanță cu dispozițiile art. 126
alin. (2) din Constituție, potrivit cărora legiuitorul are
competența exclusivă de a stabili regulile de desfășurare a
procesului în fața instanțelor judecătorești, inclusiv
instituirea unor termene în care să poată fi exercitate
anumite drepturi“. În punctul de vedere prezentat se mai
arată că lipsa unor termene care să limiteze în timp
procedurile prevăzute de lege sau a sancțiunii nerespectării
lor ar crea o stare de insecuritate a circuitului civil,
nerespectarea acestor termene fiind imputabilă exclusiv
lipsei de diligență a titularului dreptului. Cât privește
invocarea încălcării art. 44 din Constituție, Guvernul arată
că acest text nu este incident în cauză, dat fiind că textul
constituțional protejează îdreptul de proprietate definitiv
stabilit“, iar în speță obiectul litigiului îl constituie chiar
constatarea existenței sau inexistenței acestui drept.
Avocatul Poporului consideră că prevederile legale
criticate, care reglementează o sancțiune pentru
nerespectarea termenului de trimitere a notificării pentru
revendicarea imobilelor preluate în mod abuziv, nu încalcă
art. 21 din Constituție, ci reprezintă o regulă specială de
procedură, referitoare la prescriptibilitatea dreptului de a
solicita în justiție măsuri reparatorii, în natură sau prin
echivalent, edictată de legiuitor în conformitate cu
dispozițiile art. 126 alin. (2) din Constituție. Potrivit
punctului de vedere al Avocatului Poporului, nu este de
reținut nici încălcarea art. 44 alin. (1) din Constituție,
deoarece cadrul juridic stabilit de legiuitor pentru
exercitarea atributelor dreptului de proprietate poate fi
reglementat și prin instituirea unor limitări rezonabile în
ceea ce privește valorificarea acestuia. Se mai arată că
textul de lege criticat nu contravine dispozițiilor art. 1
alin. (3), art. 53 și ale art. 124 alin. (3) din Constituție, iar
în ceea ce privește dispozițiile constituționale ale art. 44
alin. (3), (6) și (8), Avocatul Poporului consideră că
acestea nu sunt incidente în cauză.
Președinții celor două Camere ale Parlamentului nu au
comunicat punctele lor de vedere.

MONITORUL OFICIAL AL ROMÂNIEI, PARTEA I, Nr. 345/25.IV.2005
C U R T E A,

examinând încheierea de sesizare, punctele de vedere ale
Guvernului și Avocatului Poporului, raportul întocmit de
judecătorul-raportor, susținerile părții prezente, concluziile
procurorului, dispozițiile legale criticate, raportate la
prevederile Constituției, precum și dispozițiile Legii
nr. 47/1992, reține următoarele:
Curtea Constituțională a fost legal sesizată și este
competentă, potrivit dispozițiilor art. 146 lit. d) din
Constituție, ale art. 1 alin. (2), ale art. 2, 3, 10 și 29 din
Legea nr. 47/1992, să soluționeze excepția de
neconstituționalitate ridicată.
Obiectul excepției de neconstituționalitate îl constituie
prevederile art. 21 alin. (5) din Legea nr. 10/2001 privind
regimul juridic al unor imobile preluate în mod abuziv în
perioada 6 martie 1945 — 22 decembrie 1989, publicată
în Monitorul Oficial al României, Partea I, nr. 75 din
14 februarie 2001.
Prevederile legale criticate au următorul conținut:
— Art. 21 alin. (5): îNerespectarea termenului de 6 luni
prevăzut pentru trimiterea notificării atrage pierderea dreptului
de a solicita în justiție măsuri reparatorii în natură sau prin
echivalent.“
În opinia autorului excepției de neconstituționalitate
prevederile legale criticate contravin dispozițiilor
constituționale cuprinse în art. 1 alin. (3), art. 21 alin. (1),
(2) și (3), art. 44 alin. (1), (3), (6) și (8), art. 53 și art. 124
alin. (2), al căror conținut este următorul:
— Art. 1 alin. (3): îRomânia este stat de drept,
democratic și social, în care demnitatea omului, drepturile și
libertățile cetățenilor, libera dezvoltare a personalității umane,
dreptatea și pluralismul politic reprezintă valori supreme, în
spiritul tradițiilor democratice ale poporului român și idealurilor
Revoluției din decembrie 1989, și sunt garantate.“;
— Art. 21 alin. (1), (2) și (3): î(1) Orice persoană se
poate adresa justiției pentru apărarea drepturilor, a libertăților
și a intereselor sale legitime.
(2) Nici o lege nu poate îngrădi exercitarea acestui drept.
(3) Părțile au dreptul la un proces echitabil și la soluționarea
cauzelor într-un termen rezonabil.“;
— Art. 44: î(1) Dreptul de proprietate, precum și creanțele
asupra statului, sunt garantate. Conținutul și limitele acestor
drepturi sunt stabilite de lege. [...]
(3) Nimeni nu poate fi expropriat decât pentru o cauză de
utilitate publică, stabilită potrivit legii, cu dreaptă și prealabilă
despăgubire. [...]
(6) Despăgubirile prevăzute în alineatele (3) și (5) se
stabilesc de comun acord cu proprietarul sau, în caz de
divergență, prin justiție. [...]
(8) Averea dobândită licit nu poate fi confiscată. Caracterul
licit al dobândirii se prezumă.“;
— Art. 53: î(1) Exercițiul unor drepturi sau al unor libertăți
poate fi restrâns numai prin lege și numai dacă se impune,
după caz, pentru: apărarea securității naționale, a ordinii, a
sănătății ori a moralei publice, a drepturilor și a libertăților
cetățenilor; desfășurarea instrucției penale; prevenirea
consecințelor unei calamități naturale, ale unui dezastru ori ale
unui sinistru deosebit de grav.
(2) Restrângerea poate fi dispusă numai dacă este
necesară într-o societate democratică. Măsura trebuie să fie
proporțională cu situația care a determinat-o, să fie aplicată în
mod nediscriminatoriu și fără a aduce atingere existenței
dreptului sau a libertății.“;

3

— Art. 124 alin. (2): îJustiția este unică, imparțială și
egală pentru toți.“
Examinând excepția de neconstituționalitate ridicată,
Curtea reține următoarele:
Art. 21 alin. (5) din Legea nr. 10/2001 reglementează
termenul pentru trimiterea unei notificări, act procedural prin
intermediul căruia persoana îndreptățită la restituirea
imobilului preluat abuziv — teren sau construcție, ce cade
sub incidența Legii nr. 10/2001, solicită uneia dintre
persoanele juridice deținătoare, enumerate la art. 20 din
aceeași lege, restituirea în natură a imobilului, potrivit
procedurilor de restituire reglementate prin cap. III din lege.
Curtea constată că excepția de neconstituționalitate nu
este întemeiată. Potrivit jurisprudenței constante a Curții
Constituționale, de exemplu Decizia Plenului nr. 1 din
8 februarie 1994, publicată în Monitorul Oficial al României,
Partea I, nr. 69 din 16 martie 1994, liberul acces la justiție
semnifică faptul că orice persoană se poate adresa
instanțelor judecătorești pentru apărarea drepturilor, a
libertăților sau a intereselor sale legitime, iar nu faptul că
acest drept nu poate fi supus nici unei condiționări.
Exercitarea unui drept de către titularul său nu poate
avea loc decât cu respectarea cadrului legal stabilit de
legiuitor, care, potrivit art. 126 alin. (2) din Constituție, are
legitimarea constituțională de a stabili competența
instanțelor judecătorești și procedura de judecată. Aceasta
implică și reglementarea unor termene, după a căror
expirare valorificarea dreptului nu mai este posibilă.
Mai mult, în jurisprudența Curții Europene a Drepturilor
Omului (de exemplu cauza Golder împotriva Regatului Unit,
1975) s-a statuat că îdreptul de acces la tribunale nu este
un drept absolut“. S-a arătat că, îfiind vorba de un drept
pe care Convenția l-a recunoscut fără să-l definească în
înțelesul restrâns al cuvântului, există posibilitatea limitărilor
implicit admise chiar în afara limitelor care circumscriu
conținutul oricărui drept“. Prin urmare, potrivit jurisprudenței
Curții Europene a Drepturilor Omului, dreptul de acces la
justiție implică, prin însăși natura sa, o reglementare din
partea statului și poate fi supus unor limitări sau
condiționări, atât timp cât nu este atinsă substanța
dreptului.
Curtea constată astfel că textul de lege criticat nu
încalcă dispozițiile art. 21 din Constituție privind accesul
liber la justiție, ci instituie norme procedurale pentru
exercitarea acestui drept, în conformitate cu dispozițiile
constituționale ale art. 126 alin. (2), care prevede că
procedura de judecată este prevăzută numai prin lege.
De altfel, asupra prevederilor art. 21 alin. (5) din Legea
nr. 10/2001, prin raportare la art. 21 din Constituție, Curtea
s-a mai pronunțat prin Decizia nr. 185 din 27 aprilie 2004,
publicată în Monitorul Oficial al României, Partea I, nr. 490
din 1 iunie 2004, prin care excepția de neconstituționalitate
a fost respinsă, reținându-se că îinstituirea unui termen de
decădere nu este de natură să împiedice accesul liber la
justiție, deoarece toate măsurile luate de autoritățile și
persoanele juridice prevăzute în Legea nr. 10/2001 pentru
stabilirea și punerea în executare a măsurilor reparatorii
prevăzute de lege pot fi atacate în justiție de către
persoanele interesate, pe baza dispozițiilor pe care însăși
legea le prevede“. De asemenea, prin aceeași decizie
Curtea a constatat că îtextul criticat are în vedere tocmai
celeritatea soluționării procesului, satisfăcând astfel cerința
soluționării acestuia, într-un termen rezonabil“. Prin urmare
nu este întemeiată susținerea autorului excepției privind

4

MONITORUL OFICIAL AL ROMÂNIEI, PARTEA I, Nr. 345/25.IV.2005

încălcarea dispozițiilor art. 21 alin. (3) din Constituție,
potrivit cărora îPărțile au dreptul la un proces echitabil și la
soluționarea cauzelor într-un termen rezonabil“.
Soluția pronunțată și considerentele ce au stat la baza
acesteia sunt valabile și în prezenta cauză, întrucât nu au
intervenit elemente noi de natură a determina o
reconsiderare a jurisprudenței Curții Constituționale.
Nu poate fi reținută nici încălcarea art. 53 din
Constituție. Nici una dintre situațiile limitativ prevăzute de
alin. (1) al art. 53, în care poate interveni restrângerea
exercițiului unui drept, nu are incidență în cauză, dat fiind
că nu este vorba de o restrângere a exercițiului dreptului
de acces liber la justiție al persoanelor interesate, ci, în
fapt, de condiționarea exercitării acestui drept de
respectarea anumitor termene procedurale.
În ceea ce privește susținerea că ar fi fost încălcate
dispozițiile art. 44 alin. (1) din Constituție referitoare la
garantarea dreptului de proprietate, aceasta nu este
întemeiată. Curtea constată că prevederile legale criticate

dau expresie competenței constituționale a legiuitorului,
reglementată prin art. 44 alin. (1) teza a doua, de a stabili
conținutul și limitele dreptului de proprietate.
În susținerea excepției de neconstituționalitate autorul
acesteia a invocat și încălcarea dispozițiilor constituționale
cuprinse în art. 44 alin. (3) referitoare la expropriere, în
art. 44 alin. (6) referitoare la despăgubirile cuvenite
proprietarului în cazurile prevăzute la alin. (3) și (5),
precum și în art. 44 alin. (8) referitoare la prezumția de
dobândire licită a averii. În legătură cu aceste susțineri
Curtea constată că aceste dispoziții constituționale nu au
incidență în cauză.
De asemenea, Curtea reține că prevederile legale
criticate nu vin în contradicție cu dispozițiile constituționale
cuprinse în art. 1 alin. (3) referitoare la statul de drept și
nici cu cele cuprinse în art. 124 alin. (2) referitoare la
unicitatea puterii judecătorești, imparțialitatea activității de
judecată sau egalitatea procesuală a părților.

Pentru considerentele expuse, în temeiul art. 146 lit. d) și al art. 147 alin. (4) din Constituție, precum și al
art. 1—3, al art. 11 alin. (1) lit. A.d) și al art. 29 din Legea nr. 47/1992,
CURTEA

CONSTITUȚIONALĂ

În numele legii
D E C I D E:

Respinge excepția de neconstituționalitate a prevederilor art. 21 alin. (5) din Legea nr. 10/2001 privind regimul
juridic al unor imobile preluate în mod abuziv în perioada 6 martie 1945 — 22 decembrie 1989, excepție ridicată de
Marioara Aleith în Dosarul nr. 262/2004 al Curții de Apel București — Secția a IV-a civilă.
Definitivă și general obligatorie.
Pronunțată în ședința publică din data de 22 februarie 2005.
PREȘEDINTE,

CONSTANTIN DOLDUR
Magistrat-asistent,
Irina Loredana Lăpădat

CURTEA CONSTITUȚIONALĂ

D E C I Z I A Nr. 183
din 29 martie 2005

referitoare la excepția de neconstituționalitate a dispozițiilor
art. 180 alin. 2, art. 181 și ale art. 75 lit. a) din Codul penal
Ioan Vida
Nicolae Cochinescu
Aspazia Cojocaru
Constantin Doldur
Acsinte Gaspar
Kozsokár Gábor
Petre Ninosu
Ion Predescu
Șerban Viorel Stănoiu
Marinela Mincă
Afrodita Laura Tutunaru

—
—
—
—
—
—
—
—
—
—
—

președinte
judecător
judecător
judecător
judecător
judecător
judecător
judecător
judecător
procuror
magistrat-asistent

Pe rol se află soluționarea excepției de neconstituționalitate
a dispozițiilor art. 180 alin. 2, art. 181 și ale art. 75 lit. a)
din Codul penal, excepție ridicată de Vergil Catană în
Dosarul nr. 5.534/2004 al Judecătoriei Călărași.
La apelul nominal lipsesc părțile, față de care procedura
de citare a fost legal îndeplinită.
Reprezentantul Ministerului Public pune concluzii de
respingere a excepției de neconstituționalitate ca
neîntemeiată, deoarece prevederile legale criticate nu aduc
atingere dispozițiilor constituționale invocate.

MONITORUL OFICIAL AL ROMÂNIEI, PARTEA I, Nr. 345/25.IV.2005
C U R T E A,

având în vedere actele și lucrările dosarului, constată
următoarele:
Prin Încheierea din 16 decembrie 2004, pronunțată în
Dosarul nr. 5.534/2004, Judecătoria Călărași a sesizat
Curtea Constituțională cu excepția de neconstituționalitate
a prevederilor art.180 alin. 2, art. 181 și ale art. 75 lit. a) din
Codul penal.
Excepția a fost ridicată de partea vătămată Vergil
Catană în dosarul cu numărul de mai sus, având drept
obiect soluționarea unei plângeri formulate împotriva soluției
de neîncepere a urmăririi penale dispuse de procuror.
În motivarea excepției de neconstituționalitate, autorul
acesteia susține că, în speța dedusă judecății, dispozițiile
legale criticate au fost aplicate discreționar de către
organele de urmărire penală, de vreme ce la dosar există
două certificate medico-legale care pot determina
încadrarea juridică a faptei cercetate, atât în infracțiunea
prevăzută de art. 180 alin. 2 din Codul penal, cât și în
infracțiunea prevăzută de art. 181 din Codul penal. Prin
urmare, textele legale supuse controlului de contencios
constituțional nu au putere de lege și nu sunt respectate în
mod obligatoriu de procurori, care, potrivit Legii
fundamentale, reprezintă interesele fundamentale ale
societății.
În esență, critica autorului excepției se fundamentează
însă pe aspecte care țin de aplicarea legii și de
interpretarea probelor existente la dosarul cauzei.
Judecătoria Călărași opinează că excepția de
neconstituționalitate este neîntemeiată, deoarece dispozițiile
legale criticate nu aduc atingere în nici un fel principiului
egalității în fața legii și a autorităților publice. De
asemenea, respectarea legii este o obligație fundamentală,
de îndeplinirea căreia depinde afirmarea libertății și
demnității fiecărui cetățean. Toate normele de drept trebuie
să fie conforme Constituției, care asigură astfel structurarea
lor în sistem. Structura piramidală a sistemului juridic este
dată și de relația dintre lege și actele normative
subordonate legii, dar elementul esențial din care rezultă și
această din urmă relație este Constituția. Or, prevederile
legale criticate nu conțin nici o dispoziție care să scindeze
acest sistem.
Totodată, potrivit art. 124 alin. (1) din Constituție,
Justiția se înfăptuiește în numele legii. Judecătorii, în
activitatea lor de soluționare a cererilor de chemare în
judecată aflate pe rolul instanțelor, stabilesc mai întâi
situația de fapt, determină legea aplicabilă la această stare
de fapt, după care interpretează norma respectivă,
determinând implicațiile juridice ale stării de fapt constatate.
Faptul că procurorii au încadrat fapta săvârșită de învinuiți
într-o anumită normă juridică nu este de natură a justifica
ideea că a fost încălcată legea de către aceștia, partea
vătămată, în cazul în care este nemulțumită de soluția
adoptată, are posibilitatea legală de a ataca actele
îndeplinite de procurori și ulterior hotărârea judecătorească.
Potrivit art. 30 alin. (1) din Legea nr. 47/1992,
încheierea de sesizare a fost comunicată președinților celor
două Camere ale Parlamentului, Guvernului și Avocatului
Poporului, pentru a-și exprima punctele de vedere asupra
excepției de neconstituționalitate ridicate.

5

Președintele Camerei Deputaților consideră că excepția
de neconstituționalitate este neîntemeiată, deoarece
prevederile legale criticate nu aduc atingere dispozițiilor
fundamentale invocate. Faptul că soluția dată într-un
proces penal nu corespunde așteptărilor uneia dintre părți
nu înseamnă că dispozițiile legii au fost încălcate ori că
sunt neconstituționale. Afirmația autorului excepției potrivit
căreia nu a avut dreptul la un proces echitabil, iar
procurorii care au instrumentat cazul au încălcat legea și
au pronunțat soluții conform interesului lor personal nu
poate fi primită, întrucât, potrivit Legii fundamentale,
Ministerul Public reprezintă interesele generale ale societății
și apără ordinea de drept, precum și drepturile și libertățile
cetățenilor și, totodată, procurorii își desfășoară activitatea
potrivit principiilor legalității, imparțialității și controlului
ierarhic.
Organele de urmărire penală și instanțele de judecată
sunt obligate să aibă rol activ în desfășurarea procesului
penal. Aceasta presupune să se determine legea aplicată
la o stare de fapt, interpretarea normelor juridice,
încadrarea juridică a faptei, precum și elaborarea actului ce
concretizează soluția dată cazului concret, pe baza
probelor administrate.
De altfel, autorul excepției, nemulțumit de soluția
pronunțată, motivează încălcarea textelor constituționale
menționate, prin invocarea modalității de aplicare a textelor
de lege din Codul penal, precum și a modului de
interpretare a acestora, fapt care, potrivit art. 2 alin. (3) din
Legea nr. 47/1992, excede atribuției de control
constituțional al legilor sau ordonanțelor.
Guvernul României apreciază că excepția de
neconstituționalitate este neîntemeiată, deoarece prevederile
legale criticate nu creează privilegii sau discriminări.
De asemenea, art. 1 alin. (5) și art. 124 din Constituție
nu sunt pertinente în soluționarea cauzei.
Avocatul Poporului consideră că excepția de
neconstituționalitate este neîntemeiată, deoarece stabilirea
prin lege a împrejurărilor care constituie circumstanțe
agravante și incriminarea faptelor de lovire și vătămare
corporală nu încalcă sub nici un aspect principiul egalității
în drepturi a cetățenilor, întrucât nu implică un regim diferit
pentru persoane aflate în aceeași situație.
De asemenea, legiuitorul a optat ca săvârșirea faptei de
trei sau mai multe persoane împreună să constituie o
circumstanță agravantă, iar faptele care aduc atingere
integrității corporale a persoanei să fie sancționate ca
infracțiuni. Această selecție se bazează pe gradul de
pericol social al infracțiunilor, precum și pe alte rațiuni de
politică penală, în concordanță cu principiile și dispozițiile
Constituției.
Dispozițiile art. 1 alin. (5) din Legea fundamentală nu
au incidență în cauză.
De altfel, în realitate, critica de neconstituționalitate
privește aplicarea dispozițiilor legale criticate, aspect care
urmează a fi soluționat de instanța de judecată, și nu de
Curtea Constituțională.
Președintele Senatului nu a comunicat punctul său de
vedere asupra excepției de neconstituționalitate.

6

MONITORUL OFICIAL AL ROMÂNIEI, PARTEA I, Nr. 345/25.IV.2005
C U R T E A,

examinând încheierea de sesizare, punctele de vedere ale
Președintelui Camerei Deputaților, Guvernului și Avocatului
Poporului, raportul întocmit de judecătorul-raportor,
concluziile procurorului, dispozițiile legale criticate raportate
la prevederile Constituției, precum și dispozițiile Legii
nr. 47/1992, reține următoarele:
Curtea Constituțională constată că a fost legal sesizată
și este competentă, potrivit dispozițiilor art. 146 lit. d) din
Constituție, ale art. 1 alin. (2), ale art. 2, 3, 10 și 29 din
Legea nr. 47/1992, să soluționeze excepția de
neconstituționalitate ridicată.
Obiectul excepției de neconstituționalitate îl constituie
dispozițiile art. 180 alin. 2, art. 181 și ale art. 75 lit. a) din
Codul penal, care au următorul conținut:
Art. 180 alin. 2: Lovirea sau alte violențe
îLovirea sau actele de violență care au pricinuit o vătămare
ce necesită pentru vindecare îngrijiri medicale de cel mult
20 de zile se pedepsesc cu închisoare de la 3 luni la 2 ani sau
cu amendă. [...]“
Art. 181: Vătămarea corporală
îFapta prin care s-a pricinuit integrității corporale sau
sănătății o vătămare care necesită pentru vindecare îngrijiri
medicale de cel mult 60 de zile se pedepsește cu închisoare
de la 6 luni la 5 ani.
Fapta prevăzută la alin. 1 săvârșită asupra membrilor
familiei se pedepsește cu închisoare de la unu la 5 ani.
Acțiunea penală se pune în mișcare la plângerea prealabilă
a persoanei vătămate. În cazul faptelor prevăzute la alin. 11
acțiunea penală se pune în mișcare și din oficiu.
Împăcarea părților înlătură răspunderea penală,
producându-și efectele și în cazul în care acțiunea penală a
fost pusă în mișcare din oficiu.“
Art. 75 lit. a): Circumstanțe agravante
îUrmătoarele împrejurări constituie circumstanțe agravante:
a) săvârșirea faptei de trei sau mai multe persoane
împreună.“
Autorul excepției de neconstituționalitate susține că prin
dispozițiile legale criticate sunt încălcate prevederile
constituționale ale art. 1 alin. (5) referitoare la
obligativitatea respectării Constituției și a legilor, ale art. 16
alin. (1) și (2) referitoare la egalitatea cetățenilor în fața

legii, ale art. 124 referitoare la Înfăptuirea justiției și ale
art. 131 referitoare la Rolul Ministerului Public.
Examinând excepția de neconstituționalitate, Curtea
constată că problema ridicată de autorul excepției nu
privește, în realitate, constituționalitatea dispozițiilor legale
la care se referă acesta, ci modul de aplicare a lor.
Astfel, autorul excepției susține că, deși prin fapta prin
care un număr de trei făptuitori i-au provocat vătămări
corporale pentru vindecarea cărora a avut nevoie de
îngrijiri medicale timp de 23 de zile se încadrează în
prevederile art. 181, cu aplicarea art. 75 lit. a) din Codul
penal, parchetul, luând în considerare un act medico-legal
potrivit căruia părții vătămate i-au fost necesare pentru
vindecare un număr de 17—18 zile de îngrijiri medicale, a
încadrat această faptă în prevederile art. 180 alin. 2 din
Codul penal, încălcând în felul acesta dispozițiile din
Constituție. Din această motivare, rezultă că autorul
excepției solicită Curții Constituționale să sancționeze
organul de urmărire penală pentru pronunțarea unei soluții
care, în opinia sa, este nelegală și netemeinică, încercând
să convertească astfel controlul de contencios constituțional
într-un control judiciar chemat să înfăptuiască un act de
justiție. Or, potrivit art. 124 alin. (1) și art. 126 alin. (1) din
Constituție, îJustiția se înfăptuiește în numele legii“ și îse
realizează prin Înalta Curte de Casație și Justiție și prin
celelalte instanțe judecătorești stabilite de lege“. Curtea
Constituțională nu face parte din autoritatea judecătorească,
ci este unica autoritate de jurisdicție constituțională, care
asigură, printre altele, pe calea excepției, controlul legilor
sau ordonanțelor ori dispozițiilor dintr-o lege sau ordonanță
în vigoare, care încalcă dispozițiile sau principiile Legii
fundamentale și nicidecum pe cele ale celorlalte acte
normative.
Având în vedere că problemele de aplicare a legii nu
sunt de resortul contenciosului constituțional și că în
susținerea excepției nu se reclamă contrarietatea
dispozițiilor legale atacate cu prevederile Legii
fundamentale, Curtea constată că excepția este
inadmisibilă.

Pentru considerentele expuse, în temeiul art. 146 lit. d) și al art. 147 alin. (4) din Constituție, precum și al
art. 1—3, al art. 11 alin. (1) lit. A.d) și al art. 29 din Legea nr. 47/1992,
CURTEA

CONSTITUȚIONALĂ

În numele legii
D E C I D E:

Respinge ca inadmisibilă excepția de neconstituționalitate a dispozițiilor art. 180 alin. 2, ale art. 181 și ale art. 75
lit. a) din Codul penal, excepție ridicată de Vergil Catană în Dosarul nr. 5.534/2004 al Judecătoriei Călărași.
Definitivă și general obligatorie.
Pronunțată în ședința publică din data de 29 martie 2005.
PREȘEDINTELE CURȚII CONSTITUȚIONALE,

prof. univ. dr. IOAN VIDA
Magistrat-asistent,
Afrodita Laura Tutunaru

MONITORUL OFICIAL AL ROMÂNIEI, PARTEA I, Nr. 345/25.IV.2005

HOTĂRÂRI

ALE

GUVERNULUI

7

ROMÂNIEI

GUVERNUL ROMÂNIEI

HOTĂRÂRE
privind transmiterea cu titlu gratuit a unui obiectiv de investiții în curs de execuție,
situat în orașul Găești, județul Dâmbovița, din domeniul privat al statului și din administrarea
Ministerului Administrației și Internelor — Inspectoratul de Poliție al Județului Dâmbovița
în domeniul privat al orașului Găești și în administrarea Consiliului Local al Orașului Găești,
județul Dâmbovița
În temeiul art. 108 din Constituția României, republicată, și al art. 11 lit. m) din Legea nr. 90/2001 privind
organizarea și funcționarea Guvernului României și a ministerelor, cu modificările și completările ulterioare,
Guvernul României adoptă prezenta hotărâre.
Art. 1. — Se aprobă transmiterea cu titlu gratuit a
obiectivului de investiții în curs de execuție îBlocul de
locuințe F2A“, situat în orașul Găești, județul Dâmbovița,
având datele de identificare prevăzute în anexa care face
parte integrantă din prezenta hotărâre, din domeniul privat
al statului și din administrarea Ministerului Administrației și
Internelor — Inspectoratul de Poliție al Județului Dâmbovița
în domeniul privat al orașului Găești și în administrarea
Consiliului Local al Orașului Găești, județul Dâmbovița.

Art. 2. — Predarea-preluarea obiectivului de investiții
care se transmite potrivit art. 1 se face pe bază de
protocol încheiat între părțile interesate, în termen de
30 de zile de la data intrării în vigoare a prezentei
hotărâri.
Art. 3. — La darea în folosință a imobilului, în baza
unui nou protocol, Ministerul Administrației și Internelor
redobândește dreptul de administrare asupra unui număr de
apartamente având o suprafață locuibilă proporțională cu
ponderea valorii actualizate a stadiului fizic de la data
predării din valoarea finală a obiectivului.

PRIM-MINISTRU

CĂLIN POPESCU-TĂRICEANU
Contrasemnează:
Ministrul administrației și internelor,
Vasile Blaga
p. Ministrul finanțelor publice,
Sebastian Bodu,
secretar de stat
București, 14 aprilie 2005.
Nr. 307.

ANEXĂ
DATELE DE IDENTIFICARE

a obiectivului de investiții în curs de execuție care se transmite cu titlu gratuit din domeniul privat al statului
și din administrarea Ministerului Administrației și Internelor — Inspectoratul de Poliție al Județului Dâmbovița
în domeniul privat al orașului Găești și în administrarea Consiliului Local al Orașului Găești, județul Dâmbovița
Locul unde este situat
obiectivul de investiții
care se transmite

Orașul Găești,
județul Dâmbovița,
str. 1 Decembrie 1918
(fostă 30 Decembrie),
bl. F2A

Persoana juridică
de la care se transmite
obiectivul de investiții

Persoana juridică
la care se transmite
obiectivul de investiții

Statul român,
din administrarea
Ministerului Administrației
și Internelor —
Inspectoratul de Poliție
al Județului Dâmbovița

Orașul Găești,
în administrarea
Consiliului Local
al Orașului Găești,
județul Dâmbovița

Caracteristicile tehnice ale obiectivului de investiții

Suprafața construită — 330 m2;
Suprafața desfășurată — 1.650 m2;
Valoarea contabilă a construcției la data predării:
— 11.550.797 mii lei;
— C+M 10.945.414 mii lei.

8

MONITORUL OFICIAL AL ROMÂNIEI, PARTEA I, Nr. 345/25.IV.2005

ACTE
ALE

ALE

ORGANELOR

ADMINISTRAȚIEI

DE

SPECIALITATE

PUBLICE

CENTRALE

MINISTERUL TRANSPORTURILOR, CONSTRUCȚIILOR ȘI TURISMULUI

ORDIN
privind aprobarea Reglementării tehnice îGhid pentru execuția și exploatarea rezervoarelor
metalice pentru înmagazinarea apei potabile“, indicativ GE 052-04
În conformitate cu art. 38 alin. 2 din Legea nr. 10/1995 privind calitatea în construcții, cu modificările ulterioare,
în temeiul art. 2 pct. 45 și al art. 5 alin. (4) din Hotărârea Guvernului nr. 412/2004 privind organizarea și
funcționarea Ministerului Transporturilor, Construcțiilor și Turismului, cu modificările și completările ulterioare,
având în vedere Procesul-verbal de avizare nr. 33 din 15 octombrie 2004 al Comitetului tehnic de coordonare
generală,
ministrul transporturilor, construcțiilor și turismului emite următorul ordin:
Art. 1. — Se aprobă Reglementarea tehnică îGhid pentru
execuția și exploatarea rezervoarelor metalice pentru
înmagazinarea apei potabile“, indicativ GE 052-04, elaborată
de către Institutul de Cercetări pentru Echipamente și
Tehnologii în Construcții — ICECON — S.A., prevăzută în
anexa*) care face parte integrantă din prezentul ordin.

Art. 2. — Prezentul ordin se publică în Monitorul Oficial
al României, Partea I, și intră în vigoare în termen de
30 de zile de la data publicării.
Art. 3. — La data intrării în vigoare a prezentului ordin
orice dispoziție contrară se abrogă.

Ministrul transporturilor, construcțiilor și turismului,
Gheorghe Dobre
București, 15 februarie 2005.
Nr. 164.
*) Anexa se publică ulterior în Monitorul Oficial al României, Partea I, nr. 345 bis în afara abonamentului, care se poate achiziționa de la
Centrul pentru relații cu publicul al Regiei Autonome îMonitorul Oficial“, București, șos. Panduri nr. 1.

EDITOR: PARLAMENTUL ROMÂNIEI — CAMERA DEPUTAȚILOR
Regia Autonomă îMonitorul Oficial“, Str. Parcului nr. 65, sectorul 1, București,
IBAN: RO75RNCB5101000000120001 Banca Comercială Română — S.A. — Sucursala îUnirea“ București
și IBAN: RO12TREZ7005069XXX000531 Direcția de Trezorerie și Contabilitate Publică a Municipiului București
(alocat numai persoanelor juridice bugetare)
Tel. 224.09.71/150, fax 225.00.43, E-mail: marketing@ramo.ro, Internet: www.monitoruloficial.ro
Adresa pentru publicitate: Centrul pentru relații cu publicul, București, șos. Panduri nr. 1,
bloc P33, parter, sectorul 5, tel. 411.58.33 și 410.47.30, tel./fax 410.77.36 și 410.47.23
Tiparul: Regia Autonomă îMonitorul Oficial“
Monitorul Oficial al României, Partea I, nr. 345/25.IV.2005 conține 8 pagini.

Prețul: 5.500 lei vechi/0,55 lei noi

&JUYDGY|015982]
ISSN 1453—4495

