Anul 173 (XVII) — Nr. 642

PARTEA

I

LEGI, DECRETE, HOTĂRÂRI ȘI ALTE ACTE

Miercuri, 20 iulie 2005

SUMAR

Nr.

Pagina
ORDONANȚE ALE GUVERNULUI ROMÂNIEI

75.

Nr.
101.

— Ordonanță de urgență privind asigurarea
calității educației ........................................................

ORDONANȚE

ALE

1–7

Pagina
— Ordonanță de urgență pentru modificarea și
completarea Ordonanței de urgență a Guvernului
nr. 70/2004 privind instituirea unor măsuri
postprivatizare
la
Societatea
Comercială
îAutomobile Dacia“ — S.A. ......................................

GUVERNULUI

7–8

ROMÂNIEI

GUVERNUL ROMÂNIEI

ORDONANȚĂ DE URGENȚĂ
privind asigurarea calității educației
Luând în considerare necesitatea asigurării calității educației, prin stabilirea cadrului legislativ care să permită
dezvoltarea unei culturi instituționale a calității educației și protecția beneficiarului de educație,
ținând cont de necesitatea schimbării situației actuale când România se numără printre foarte puținele țări
europene care nu dispun de un mecanism reglementat de asigurare a calității educației,
având în vedere art. 141 lit. s) din Legea învățământului nr. 84/1995, republicată, cu modificările și completările
ulterioare,
în temeiul art. 115 alin. (4) din Constituția României, republicată,
Guvernul României adoptă prezenta ordonanță de urgență.
CAPITOLUL I
Dispoziții generale
Art. 1. — (1) Prezenta ordonanță de urgență
reglementează asigurarea calității educației.
(2) Prevederile prezentei ordonanțe de urgență se aplică
tuturor organizațiilor furnizoare de educație care operează
pe teritoriul României.
Art. 2. — În înțelesul prezentei ordonanțe de urgență:
a) educația se referă la programele și activitățile de
formare academică sau profesională inițială și continuă.

b) organizația furnizoare de educație este o instituție de
învățământ, o organizație nonguvernamentală sau o
societate comercială, care, potrivit statutului, desfășoară
activități ori programe legal autorizate de formare inițială
sau continuă;
c) programele de studii concretizează oferta educațională
a unei organizații furnizoare de educație;
d) beneficiarii direcți ai educației sunt elevii și studenții,
precum și persoanele adulte cuprinse într-o formă de
educație;

2

MONITORUL OFICIAL AL ROMÂNIEI, PARTEA I, Nr. 642/20.VII.2005

e) beneficiarii indirecți ai educației sunt angajatorii,
angajații, familiile beneficiarilor direcți și, într-un sens larg,
întreaga societate;
f) cadrul național al calificărilor cuprinde în mod progresiv
și corelat gradele, diplomele sau certificatele de studiu care
atestă nivelurile distincte de calificare, exprimate în termenii
rezultatelor în învățare. Cadrul național al calificărilor este
comparabil și compatibil cu cel european corespunzător.
Art. 3. — (1) Calitatea educației este ansamblul de
caracteristici ale unui program de studiu și ale furnizorului
acestuia, prin care sunt satisfăcute așteptările beneficiarilor,
precum și standardele de calitate.
(2) Evaluarea calității educației constă în examinarea
multicriterială a măsurii în care o organizație furnizoare de
educație și programul acesteia îndeplinesc standardele și
standardele de referință. Atunci când evaluarea calității este
efectuată de însăși organizația furnizoare de educație,
aceasta ia forma evaluării interne. Atunci când evaluarea
calității este efectuată de o agenție națională sau
internațională specializată, aceasta ia forma evaluării
externe.
(3) Asigurarea calității educației este realizată printr-un
ansamblu de acțiuni de dezvoltare a capacității
instituționale de elaborare, planificare și implementare de
programe de studiu, prin care se formează încrederea
beneficiarilor că organizația furnizoare de educație satisface
standardele de calitate. Asigurarea calității exprimă
capacitatea unei organizații furnizoare de a oferi programe
de educație, în conformitate cu standardele anunțate. Ea
este astfel promovată încât să conducă la îmbunătățirea
continuă a calității educației.
(4) Controlul calității educației în instituțiile de învățământ
preșcolar, primar, gimnazial, profesional, liceal și postliceal
presupune activități și tehnici cu caracter operațional,
aplicate sistematic de o autoritate de inspecție desemnată
pentru a verifica respectarea standardelor prestabilite.
(5) Îmbunătățirea calității educației presupune evaluare,
analiză și acțiune corectivă continuă din partea organizației
furnizoare de educație, bazată pe selectarea și adoptarea
celor mai potrivite proceduri, precum și pe alegerea și
aplicarea celor mai relevante standarde de referință.
Art. 4. — (1) Acreditarea organizațiilor furnizoare de
educație și a programelor lor de studiu este parte a
asigurării calității.
(2) Acreditarea este acea modalitate de asigurare a
calității prin care se certifică respectarea standardelor
predeterminate, pentru înființarea și funcționarea
organizațiilor furnizoare de educație și a programelor lor de
studii.
Art. 5. — (1) Calitatea educației reprezintă o prioritate
permanentă pentru orice instituție, organizație sau unitate
de învățământ, precum și pentru angajații acesteia.
Predarea și învățarea de calitate contribuie la dezvoltarea
personală a elevilor, studenților și a altor beneficiari de
educație, la bunăstarea societății și la păstrarea și
ameliorarea mediului.
(2) Politicile promovate de Ministerul Educației și
Cercetării și strategiile specifice de aplicare a acestora
contribuie la evaluarea, asigurarea, controlul și
îmbunătățirea permanentă a calității educației. Finanțarea
din surse publice a educației se face, în primul rând, în
funcție de calitate.
(3) Instituțiile de învățământ trebuie să funcționeze astfel
încât prin calitatea activității să satisfacă încrederea
publică, iar învățământul să se afirme ca bun public.

(4) Politicile de asigurare a calității educației din
România sunt permanent corelate cu acțiunile promovate la
nivel european și mondial.
Art. 6. — (1) La nivel de organizație furnizoare de
educație și la nivel de sistem educațional, prezenta
ordonanță de urgență are ca obiective principale:
a) îmbunătățirea calității educației prin stabilirea și
implementarea de mecanisme instituționale și procedurale
de evaluare, asigurare, control și îmbunătățire a calității;
b) producerea și diseminarea de informații sistematice,
coerente și credibile, public accesibile despre calitatea
educației, oferite de diferitele organizații prezente pe piața
educațională din România;
c) protecția beneficiarilor de educație;
d) crearea unei culturi a calității la nivelul organizației
furnizoare de educație;
e) fundamentarea politicilor și strategiilor sectoriale în
domeniul educației.
(2) În cadrul învățământului superior, evaluarea
comparativă transinstituțională a programelor de studii
universitare are drept consecință finanțarea diferențiată, în
funcție de calitatea diferită a programului oferit, și
condiționează accesul instituțiilor de învățământ superior la
granturi de cercetare.
CAPITOLUL II
Metodologia asigurării calității educației
Art. 7. — (1) Asigurarea calității educației este centrată
preponderent pe rezultatele învățării.
(2) Rezultatele învățării sunt exprimate în termeni de
cunoștințe, competențe, valori și atitudini care se obțin prin
parcurgerea și finalizarea unui nivel de învățământ sau
program de studii.
Art. 8. — (1) Metodologia asigurării calității în educație
se bazează pe relațiile ce se stabilesc între următoarele
componente:
a) criterii;
b) standarde și standarde de referință;
c) indicatori de performanță;
d) calificări.
(2) Calitatea în educație este asigurată prin următoarele
procese:
a) planificarea și realizarea efectivă a rezultatelor
așteptate ale învățării;
b) monitorizarea rezultatelor;
c) evaluarea internă a rezultatelor;
d) evaluarea externă a rezultatelor;
e) îmbunătățirea continuă a rezultatelor în educație.
(3) Componentele și procesele de asigurare a calității și
relațiile dintre ele se diferențiază în funcție de:
a) nivelul de învățământ și, după caz, al calificării;
b) tipul organizației furnizoare de educație;
c) tipul programului de studii.
Art. 9. — În înțelesul prezentei ordonanțe de urgență:
a) Criteriul se referă la un aspect fundamental de
organizare și funcționare a unei organizații furnizoare de
educație.
b) Standardul reprezintă descrierea cerințelor formulate
în termen de reguli sau rezultate, care definesc nivelul
minim obligatoriu de realizare a unei activități în educație.
c) Standardul de referință reprezintă descrierea cerințelor
care definesc un nivel optimal de realizare a unei activități
de către o organizație furnizoare de educație, pe baza
bunelor practici existente la nivel național, european sau
mondial.

MONITORUL OFICIAL AL ROMÂNIEI, PARTEA I, Nr. 642/20.VII.2005
d) Indicatorul de performanță reprezintă un instrument de
măsurare a gradului de realizare a unei activități
desfășurate de o organizație furnizoare de educație prin
raportare la standarde, respectiv la standarde de referință.
e) Calificarea este rezultatul învățării obținut prin
parcurgerea și finalizarea unui program de studii
profesionale sau universitare.
Art. 10. — Asigurarea calității educației se referă la
următoarele domenii și criterii:
A. Capacitatea instituțională, care rezultă din organizarea
internă din infrastructura disponibilă, definită prin
următoarele criterii:
a) structurile instituționale, administrative și manageriale;
b) baza materială;
c) resursele umane;
B. Eficacitatea educațională, care constă în mobilizarea
de resurse cu scopul de a se obține rezultatele așteptate
ale învățării, concretizată prin următoarele criterii:
a) conținutul programelor de studiu;
b) rezultatele învățării;
c) activitatea de cercetare științifică sau metodică, după
caz;
d) activitatea financiară a organizației;
C. Managementul calității, care se concretizează prin
următoarele criterii:
a) strategii și proceduri pentru asigurarea calității;
b) proceduri privind inițierea, monitorizarea și revizuirea
periodică a programelor și activităților desfășurate;
c) proceduri obiective și transparente de evaluare a
rezultatelor învățării;
d) proceduri de evaluare periodică a calității corpului
profesoral;
e) accesibilitatea resurselor adecvate învățării;
f) baza de date actualizată sistematic, referitoare la
asigurarea internă a calității;
g) transparența informațiilor de interes public cu privire
la programele de studii și, după caz, certificatele, diplomele
și calificările oferite;
h) funcționalitatea structurilor de asigurare a calității
educației, conform legii.
CAPITOLUL III
Asigurarea internă a calității educației
Art. 11. — (1) La nivelul fiecărei organizații furnizoare
de educație din România se înființează comisia pentru
evaluarea și asigurarea calității.
(2) Organizația furnizoare de educație elaborează și
adoptă propria strategie și propriul regulament de
funcționare a comisiei pentru evaluarea și asigurarea
calității.
(3) Conducătorul organizației este direct responsabil de
calitatea educației furnizate. Comisia pentru evaluarea și
asigurarea calității este formată din 3—9 membri.
Conducerea ei operativă este asigurată de conducătorul
organizației sau de un coordonator desemnat de acesta.
(4) Componența comisiei pentru evaluarea și asigurarea
calității în unitățile din învățământul preuniversitar cuprinde,
în număr relativ egal:
a) reprezentanți ai corpului profesoral;
b) reprezentanți ai părinților, în cazul învățământului
preșcolar, primar sau gimnazial ori ai elevilor, în cazul
învățământului profesional, liceal și postliceal;
c) reprezentanți ai consiliului local.
(5) Comisia pentru evaluarea și asigurarea calității în
cadrul instituțiilor de învățământ superior cuprinde, în
număr relativ egal:

3

a) reprezentanți ai corpului profesoral;
b) reprezentanți ai studenților și ai absolvenților;
c) reprezentanți ai angajatorilor.
(6) Membrii comisiei pentru evaluarea și asigurarea
calității nu pot îndeplini funcții de conducere în instituția
respectivă, cu excepția persoanei care asigură conducerea
ei operativă. Activitatea membrilor comisiei pentru evaluarea
și asigurarea calității poate fi remunerată, cu respectarea
legislației în vigoare.
(7) Pentru orice altă organizație furnizoare de educație,
comisia pentru evaluarea și asigurarea calității cuprinde
următoarele categorii:
a) reprezentanți ai furnizorului;
b) reprezentanți ai beneficiarilor direcți;
c) reprezentanți ai angajatorilor.
Art. 12. — Atribuțiile comisiei pentru evaluarea și
asigurarea calității sunt:
a) elaborează și coordonează aplicarea procedurilor și
activităților de evaluare și asigurare a calității, aprobate de
conducerea organizației furnizoare de educație, conform
domeniilor și criteriilor prevăzute la art. 10;
b) elaborează anual un raport de evaluare internă
privind calitatea educației în organizația respectivă. Raportul
este adus la cunoștință tuturor beneficiarilor prin afișare
sau publicare și este pus la dispoziție evaluatorului extern;
c) elaborează propuneri de îmbunătățire a calității
educației;
d) cooperează cu agenția română specializată pentru
asigurarea calității, cu alte agenții și organisme abilitate sau
instituții similare din țară ori din străinătate, potrivit legii.
CAPITOLUL IV
Evaluarea externă a calității educației
Art. 13. — Evaluarea externă a calității educației
cuprinde:
a) evaluarea capacității instituționale a organizației
furnizoare de educație;
b) evaluarea eficacității educaționale a organizației
furnizoare de educație;
c) evaluarea managementului calității la nivel
instituțional;
d) evaluarea calității programelor de studiu oferite;
e) evaluarea concordanței dintre evaluarea internă și
situația reală;
f) evaluarea comparativă transinstituțională a unui
același tip de program de studiu oferit de diferite
organizații furnizoare de educație.
Art. 14. — (1) Pentru evaluarea externă a calității se
înființează Agenția Română de Asigurare a Calității în
Învățământul Superior, denumită în continuare ARACIS, și
Agenția Română de Asigurare a Calității în Învățământul
Preuniversitar, denumită în continuare ARACIP.
(2) Pe baza acordului ARACIS, respectiv ARACIP,
evaluarea externă poate fi efectuată și de alte agenții
autohtone sau internaționale.
Art. 15. — (1) ARACIS și ARACIP au în structura
organizatorică:
a) Departamentul de acreditare;
b) Departamentul de asigurare a calității.
(2) Pentru evaluarea și acreditarea organizațiilor
furnizoare de educație continuă și a programelor acestora,
agențiile naționale pot înființa departamente speciale.
Art. 16. — (1) ARACIS este o instituție publică
independentă, de interes național, cu personalitate juridică
și cu buget propriu de venituri și cheltuieli.

4

MONITORUL OFICIAL AL ROMÂNIEI, PARTEA I, Nr. 642/20.VII.2005

(2) Sediul, organigrama și regulamentul de funcționare
ale ARACIS se stabilesc, la propunerea ARACIS, prin
hotărâre a Guvernului.
Art. 17. — (1) ARACIS are următoarele atribuții în
domeniul acreditării:
a) elaborează periodic metodologia și standardele de
acreditare pentru diferitele tipuri de programe și furnizori de
învățământ superior, care se avizează de Ministerul
Educației și Cercetării și se aprobă prin hotărâre a
Guvernului;
b) evaluează în temeiul standardelor și al metodologiei
aprobate prin hotărâri ale Guvernului, la cerere sau din
proprie inițiativă, și propune autorizarea, respectiv
acreditarea furnizorilor de învățământ superior și a
programelor lor de studii. Pe baza rapoartelor de
acreditare, Ministerul Educației și Cercetării elaborează
actele normative pentru înființarea de structuri de
învățământ superior.
(2) ARACIS are următoarele atribuții în domeniul
asigurării calității:
a) formulează și revizuiește periodic, pe baza bunelor
practici, standarde naționale de referință și indicatorii de
performanță pentru evaluarea și asigurarea calității în
învățământul superior;
b) colaborează cu Ministerul Educației și Cercetării și cu
ARACIP în elaborarea și promovarea de politici și strategii
de acțiune, pentru creșterea calității educației în România;
c) organizează anual consultări cu instituțiile de
învățământ superior pentru a stabili prioritățile asigurării
calității;
d) elaborează și face publice propriile proceduri de
evaluare externă a calității educației;
e) încheie cu instituții din țară și din străinătate
contracte de prestări de servicii pentru evaluarea externă a
calității programelor și furnizorilor de programe de educație
specifice învățământului superior, precum și pentru
evaluarea transinstituțională a programelor similare în
vederea stabilirii de ierarhizări la nivel național sau
internațional;
f) efectuează, pe bază contractuală, la solicitarea
Ministerului Educației și Cercetării, evaluarea calității unor
programe și instituții de învățământ superior;
g) face publice rezultatele evaluărilor externe;
h) publică manuale, ghiduri, lucrări de sinteză a bunelor
practici de evaluare și de asigurare internă și externă a
calității;
i) elaborează periodic, cel puțin la fiecare 4 ani, analize
de sistem asupra calității învățământului superior din
România;
j) colaborează cu agenții similare din alte țări pentru
dezvoltarea și aplicarea de măsuri eficiente de îmbunătățire
a calității programelor de învățământ superior;
k) elaborează Codul de etică profesională a experților
ARACIS;
l) publică anual un raport cu privire la propria activitate;
m) elaborează periodic rapoarte de autoevaluare a
calității propriei activități în vederea pregătirii evaluării
externe de către agenții similare din alte țări.
Art. 18. — În îndeplinirea atribuțiilor sale, ARACIS are
următoarele drepturi:
a) să folosească colaboratori externi, experți în domeniul
de activitate al ARACIS, remunerați conform legii;
b) să alcătuiască, pe baza unei metodologii transparente
și folosind criterii de competență și competitivitate, propriul
registru de evaluatori, pe care îi pregătește metodologic și
îi deleagă pentru efectuarea misiunilor de evaluare externă
a calității;

c) să verifice, la încheierea misiunii de evaluare,
respectarea metodologiei de evaluare aplicate de experți;
d) să informeze instituția evaluată și, după caz,
Ministerul Educației și Cercetării asupra rezultatului evaluării
externe.
Art. 19. — (1) ARACIS este condusă de un consiliu
alcătuit din 15 membri, cu funcții didactice de predare în
învățământul superior.
(2) La înființarea ARACIS, membrii Consiliului interimar
sunt stabiliți după cum urmează:
a) 8 membri propuși de Ministerul Educației și
Cercetării;
b) 7 membri propruși de Conferința Națională a
Rectorilor.
(3) Consiliul interimar va avea în componență și
reprezentanți ai învățământului în limbile minorităților.
(4) Numirea membrilor, a președintelui și a
vicepreședintelui Consiliului interimar se face prin ordin al
ministrului educației și cercetării, în termen de 30 de zile
de la data intrării în vigoare a prezentei ordonanțe de
urgență.
(5) În termen de cel mult 6 luni de la intrarea în
vigoare a prezentei ordonanțe de urgență, consiliul
interimar:
a) elaborează metodologia de evaluare externă,
standardele, standardele de referință și lista de indicatori
de performanță;
b) scoate la concurs posturile din organigrama ARACIS.
Candidații pentru ocuparea acestor posturi nu pot cumula
funcții didactice în învățământul superior;
c) constituie propriul registru de experți pentru activitățile
de acreditare și de evaluare a calității în învățământul
superior;
d) organizează concurs, pe baza unei metodologii
proprii, pentru ocuparea a 8 posturi din consiliu. Noul
consiliu rezultat are un mandat de 3 ani și își alege
președintele și vicepreședintele;
e) nu pot fi membri ai consiliului persoane care
îndeplinesc o funcție de demnitate publică sau funcția de
rector.
(6) La fiecare 3 ani, Consiliul ARACIS se înnoiește prin
scoaterea la concurs a 8 posturi și își alege noul
președinte și vicepreședinte.
Art. 20. — Pentru îndeplinirea obiectivelor sale, ARACIS
preia patrimoniul, toate drepturile și obligațiile, infrastructura
logistică, personalul tehnic și baza de date a Consiliului
Național de Evaluare și Acreditare Academică. Funcțiile
Consiliului Național de Evaluare și Acreditare Academică
sunt transferate Departamentului de acreditare din cadrul
ARACIS, în termen de maximum 3 luni de la data intrării
în vigoare a prezentei ordonanțe de urgență.
Art. 21. — (1) ARACIS se finanțează integral din
venituri proprii.
(2) Veniturile proprii ale ARACIS provin din:
a) venituri din contracte de prestări de servicii pentru
evaluarea calității;
b) taxe de autorizare și acreditare a instituțiilor de
învățământ superior pe programe de studiu, propuse de
ARACIS și aprobate prin hotărâre a Guvernului;
c) taxe de evaluare externă a calității, stabilite de
ARACIS;
d) fonduri externe nerambursabile, obținute prin
participarea la programe internaționale, donații, sponsorizări,
alte surse.
Art. 22. — (1) ARACIS poate face demersurile pentru
înscrierea în registrul european al agențiilor de asigurare a
calității în învățământul superior.

MONITORUL OFICIAL AL ROMÂNIEI, PARTEA I, Nr. 642/20.VII.2005
(2) ARACIS se supune periodic procedurilor de
acreditare internațională.
Art. 23. — Potrivit principiului subsidiarității, instituțiile
românești de învățământ superior acreditate au dreptul de
a solicita evaluarea externă a calității fie de la ARACIS, fie
de la o altă agenție înscrisă în registrul european al
agențiilor de asigurare a calității în învățământul superior,
agreată de ARACIS.
Art. 24. — (1) ARACIP este instituție publică, de interes
național, în coordonarea Ministerului Educației și Cercetării,
cu personalitate juridică și cu buget propriu de venituri și
cheltuieli.
(2) Sediul, structura organizatorică și funcționarea
ARACIP se stabilesc prin hotărâre a Guvernului.
(3) ARACIP are următoarele atribuții:
a) elaborează, actualizează periodic și propune
Ministerului Educației și Cercetării standardele, standardele
de referință și indicatorii de performanță pentru evaluarea
și asigurarea calității în învățământul preuniversitar, care se
aprobă prin hotărâre a Guvernului;
b) elaborează și propune Ministerului Educației și
Cercetării metodologia de evaluare instituțională și de
acreditare, care se aprobă prin hotărâre a Guvernului;
c) realizează activitatea de evaluare și acreditare a
furnizorilor de educație din învățământul preuniversitar;
d) propune Ministerului Educației și Cercetării înființarea,
respectiv acreditarea, prin ordin, a instituțiilor de învățământ
preuniversitar pentru fiecare nivel de învățământ, program
de studii și calificare profesională, după caz;
e) efectuează, pe baze contractuale, la solicitarea
Ministerului Educației și Cercetării, evaluarea calității
educației din învățământul preuniversitar;
f) propune Ministerului Educației și Cercetării acreditarea
organizațiilor care oferă programe de formare profesională;
g) realizează împreună cu inspectoratele școlare și
direcțiile de resort din Ministerul Educației și Cercetării
activitatea de monitorizare și control al calității;
h) efectuează periodic, din 5 în 5 ani, evaluarea
organizațiilor furnizoare de educație acreditate;
i) face publice rezultatele evaluărilor externe;
j) elaborează manuale de evaluare internă a calității,
diferențiate potrivit art. 8 alin. (3), și le supune aprobării
prin ordin al ministrului educației și cercetării;
k) elaborează ghiduri de bune practici;
l) publică un raport anual cu privire la propria activitate;
m) elaborează periodic, cel puțin la fiecare 4 ani,
analize de sistem asupra calității învățământului
preuniversitar din România;
n) elaborează recomandări de îmbunătățire continuă a
calității învățământului preuniversitar;
o) elaborează Codul de etică profesională a experților în
evaluare și acreditare.
(4) În îndeplinirea atribuțiilor sale ARACIP are dreptul să
folosească colaboratori externi, experți în domeniul de
activitate al agenției, înscriși în registrul propriu al experților
în evaluare și acreditare, remunerați conform legii.
(5) ARACIP este condusă de un președinte și un
vicepreședinte și dispune de un aparat propriu format din
experți și personal administrativ, angajați prin concurs.
(6) Nu pot fi angajați ai ARACIP persoane care
îndeplinesc o funcție de demnitate publică.
Art. 25. — Pentru îndeplinirea obiectivelor sale ARACIP
preia patrimoniul, toate drepturile și obligațiile, infrastructura
logistică, personalul și baza de date ale Comisiei Naționale
de Evaluare și Acreditare a Învățământului Preuniversitar.
Funcțiile Comisiei Naționale de Evaluare și Acreditare a
Învățământului Preuniversitar sunt transferate Departa-

5

mentului de acreditare al ARACIP, în termen de maximum
3 luni de la data intrării în vigoare a prezentei ordonanțe
de urgență.
Art. 26. — (1) Ministerul Educației și Cercetării, prin
structurile sale, este responsabil de controlul și
implimentarea măsurilor de asigurare și îmbunătățire a
calității recomandate de ARACIP.
(2) Controlul calității în învățământul preuniversitar se
exercită prin inspectoratele școlare și direcțiile de resort din
Ministerul Educației și Cercetării, pe baza unor metodologii
specifice, aprobate prin ordin al ministrului educației și
cercetării.
Art. 27. — (1) Finanțarea ARACIP se face integral din
venituri proprii.
(2) Veniturile proprii ale ARACIP provin din:
a) venituri obținute pe bază de contract încheiat cu
Ministerul Educației și Cercetării pentru evaluarea calității
educației în învățământul preuniversitar;
b) perceperea unor taxe de autorizare, acreditare și
evaluare periodică, aprobate prin hotărâre a Guvernului;
c) fonduri externe nerambursabile obținute prin
participarea la programe internaționale;
d) donații, sponsorizări, alte surse.
Art. 28. — (1) ARACIS și ARACIP se reunesc bianual
pentru a armoniza transectorial politicile și strategiile
aplicate în domeniul evaluării și asigurării calității în
educație.
(2) ARACIS și ARACIP propun Ministerului Educației și
Cercetării proiecte de politici în domeniul asigurării calității.
CAPITOLUL V
Acreditarea organizațiilor furnizoare de educație
și a programelor de studiu
Art. 29. — (1) Orice persoană juridică, publică sau
privată, interesată în furnizarea de educație se supune
procesului de evaluare și acreditare, în condițiile legii,
înainte de a începe să funcționeze.
(2) În învățământul preuniversitar acreditarea se face la
nivelul structurilor instituționale pentru fiecare nivel de
învățământ, fiecare tip de program de studii și de calificare
profesională, după caz.
(3) În învățământul superior acreditarea se face la
nivelul structurilor instituționale pentru fiecare program din
ciclul de licență, care duce la o calificare universitară
distinctă. Programele specifice ciclurilor de studii de
masterat și doctorat se supun evaluării externe, în vederea
acreditării, numai la cererea instituției de învățământ
superior.
(4) Acreditarea presupune parcurgerea a două etape
succesive:
a) autorizarea de funcționare provizorie, care reprezintă
actul de înființare și acordă dreptul de a desfășura
procesul de învățământ și de a organiza, după caz,
admiterea la studii;
b) acreditarea, care acordă — alături de drepturile
prevăzute la lit. a) — și dreptul de a emite diplome,
certificate și alte acte de studii recunoscute de Ministerul
Educației și Cercetării și de a organiza, după caz, examen
de absolvire.
(5) Evaluarea externă, în vederea acreditării, se
declanșează la cererea organizației care își propune să
ofere unul sau mai multe programe de educație inițială sau
continuă și se bazează pe un ansamblu de standarde
referitoare la domeniile și criteriile prevăzute la art. 10.
(6) Standardele naționale specifice fiecărei etape de
acreditare, diferențiate potrivit art. 8 alin. (3), metodologiile

6

MONITORUL OFICIAL AL ROMÂNIEI, PARTEA I, Nr. 642/20.VII.2005

de evaluare externă, eșalonarea în timp a procesului de
acreditare, precum și taxele percepute în vederea
autorizării și acreditării se stabilesc periodic, la propunerea
agențiilor de asigurare a calității și a Ministerului Educației
și Cercetării, prin hotărâre a Guvernului.
Art. 30. — Procedura de autorizare de funcționare
provizorie cuprinde următoarele activități:
a) organizația interesată în furnizarea de educație
elaborează un raport de evaluare internă, pe baza
prevederilor art. 10, pentru fiecare nivel de învățământ, tip
de program de studiu și de calificare;
b) raportul de evaluare internă se depune la
departamentul de acreditare al agenției de asigurare a
calității împreună cu o cerere de declanșare a procedurii
de evaluare externă și de autorizare de funcționare
provizorie;
c) departamentul de acreditare numește o comisie de
experți în evaluare și acreditare, care analizează raportul
de evaluare internă, verifică prin vizite la instituția
solicitantă îndeplinirea standardelor pe domeniile și criteriile
prevăzute la art. 10 și elaborează propriul raport de
evaluare;
d) departamentul de acreditare al agenției de asigurare
a calității validează raportul experților prin verificarea
respectării metodologiei de evaluare externă, iar agenția
propune Ministerului Educației și Cercetării acordarea sau,
după caz, neacordarea autorizației de funcționare
provizorie;
e) pentru organizațiile care sunt interesate în
desfășurarea de activități de educație de nivel
preuniversitar, autorizația de funcționare provizorie se
acordă în baza avizului favorabil al ARACIP, prin ordin al
ministrului educației și cercetării;
f) pentru organizațiile care sunt interesate în
desfășurarea de activități de învățământ superior,
autorizația de funcționare provizorie se acordă în baza
avizului favorabil al ARACIS și al Ministerului Educației și
Cercetării, prin hotărâre a Guvernului.
Art. 31. — Procedura de acreditare cuprinde
următoarele activități:
a) organizația autorizată să funcționeze provizoriu
elaborează un raport de evaluare internă folosind ca
termeni de referință standardele specifice etapei de
acreditare;
b) raportul de evaluare internă se depune la
departamentul de acreditare al agenției de asigurare a
calității împreună cu o cerere de declanșare a procedurii
de evaluare externă și de acreditare;
c) termenul de depunere a cererii în vederea acreditării
nu poate depăși 2 ani de la data absolvirii primei promoții,
sub sancțiunea ridicării autorizației de funcționare
provizorie;
d) departamentul de acreditare numește o comisie de
experți în evaluare și acreditare care analizează raportul de
evaluare internă, verifică prin vizite la instituția solicitantă
îndeplinirea standardelor referitoare la domeniile și criteriile
prevăzute la art. 10 și elaborează propriul raport de
evaluare;
e) departamentul de acreditare al agenției de asigurare
a calității validează raportul experților prin verificarea
respectării metodologiei de evaluare externă, iar agenția
propune Ministerului Educației și Cercetării acreditarea
sau, după caz, neacreditarea instituției solicitante;
f) pentru organizațiile care desfășoară activități de
educație de nivel preuniversitar, acreditarea se acordă prin
ordin al ministrului educației și cercetării, în baza avizului
ARACIP;

g) pentru organizațiile care desfășoară activități de
învățământ superior, acreditarea se acordă prin lege, în
baza avizului ARACIS și al Ministerului Educației și
Cercetării.
Art. 32. — (1) Organizația furnizoare de educație care a
fost autorizată să funcționeze provizoriu are dreptul de a
gestiona personal didactic, nedidactic și de cercetare,
conform propriei strategii de dezvoltare, și de a participa la
programe europene, în condițiile legii.
(2) Organizația furnizoare de educație, acreditată, este
parte a sistemului național de educație, cu toate drepturile
și obligațiile conferite de lege.
Art. 33. — (1) După obținerea autorizației de funcționare
provizorie,
organizația
furnizoare
de
educație
implementează mecanismul de asigurare internă a calității
și întocmește rapoarte de evaluare internă a calității
educației, pe care le transmite, anual, ARACIP sau
ARACIS, după caz.
(2) După obținerea acreditării, rapoartele anuale de
evaluare internă a calității se transmit ARACIP, respectiv
ARACIS, la cererea agenției sau din propria inițiativă a
organizației furnizoare de educație, atunci când solicită o
nouă evaluare externă.
(3) Organizația furnizoare de educație și programele de
studii acreditate ale acesteia se supun periodic, din 5 în 5
ani, evaluării externe de către ARACIP, respectiv ARACIS,
sau de o altă agenție agreată de acestea, potrivit legii.
Art. 34. — (1) În condițiile în care ARACIP, respectiv
ARACIS, constată că nu sunt îndeplinite standardele de
calitate, informează Ministerul Educației și Cercetării, care
avertizează organizația furnizoare de educație și acordă
termenul de un an pentru aducerea activității educaționale
cel puțin la nivelul standardelor naționale.
(2) Pe baza unui nou raport de evaluare internă
întocmit de organizația furnizoare de educație, ARACIP,
respectiv ARACIS, dispune o nouă evaluare externă.
(3) Dacă și noul raport de evaluare externă este
nefavorabil, Ministerul Educației și Cercetării dispune:
a) încetarea școlarizării în cadrul programului respectiv
de studii începând cu anul I;
b) obligarea organizației furnizoare de educație să
elaboreze, în continuare, rapoarte anuale de evaluare
internă a calității educației pentru anii de studii pentru care
continuă activitatea.
(4) Organizația furnizoare de educație este obligată să
se supună, după un termen de maximum 2 ani de la
ultimul raport de evaluare nefavorabil, unei noi evaluări
externe.
(5) Dacă și acest al treilea raport de evaluare externă
este nefavorabil, Ministerul Educației și Cercetării
elaborează și promovează actul normativ prin care
încetează definitiv școlarizarea în cadrul respectivului
program și se reglementează situația bazei materiale și a
studenților sau elevilor, după caz.
Art. 35. — (1) Pot desfășura activități de învățământ
superior și pot utiliza denumirile de universitate, academie
de studii sau altele similare numai instituțiile de învățământ
superior autorizate să funcționeze provizoriu ori acreditate.
(2) Desfășurarea de activități de învățământ
preuniversitar și universitar și eliberarea de acte de studii,
în alte condiții decât cele prevăzute prin prezenta
ordonanță de urgență, atrag răspunderea civilă sau penală,
după caz, a celor vinovați.
(3) Sesizarea organelor de urmărire penală se face de
către Ministerul Educației și Cercetării sau de către orice

MONITORUL OFICIAL AL ROMÂNIEI, PARTEA I, Nr. 642/20.VII.2005
altă persoană fizică ori juridică care se consideră lezată în
drepturile sale prin funcționarea instituției în cauză.
CAPITOLUL VI
Dispoziții tranzitorii și finale
Art. 36. — (1) Organizațiile furnizoare de educație aplică
mecanismele de evaluare internă a calității, prevăzute de
prezenta ordonanță de urgență, începând cu semestrul al
doilea al anului școlar, respectiv universitar, 2005—2006.
(2) În anul școlar, respectiv universitar, 2005—2006
ARACIS și ARACIP experimentează metodologiile de
evaluare și asigurare externă a calității. Până la
1 septembrie 2006, ARACIS și ARACIP elaborează un
raport detaliat asupra rezultatelor experimentării.
(3) Începând cu anul școlar, respectiv universitar,
2006—2007 se trece la aplicarea metodologiilor de
evaluare și asigurare externă a calității conform prezentei
ordonanțe de urgență, la nivel național, ținându-se cont de
rezultatele stadiului de experimentare.
Art. 37 — (1) În cazul instituțiilor de învățământ
preuniversitar și universitar care se află în proces de
autorizare de funcționare provizorie sau acreditare la data
intrării în vigoare a prezentei ordonanțe de urgență, se
aplică prevederile Legii nr. 88/1993 privind acreditarea
instituțiilor de învățământ superior și recunoașterea
diplomelor, republicată, și, respectiv, ale Ordonanței
Guvernului nr. 87/1998 privind evaluarea și acreditarea
învățământului preuniversitar, aprobată cu modificări și

7

completări prin Legea nr. 196/1999, de către Consiliul
Național de Evaluare și Acreditare Academică, respectiv
Comisia Națională de Evaluare și Acreditare a
Învățământului Preuniversitar, până la finalizarea procesului,
dar nu mai mult de 3 luni de la data intrării în vigoare a
prezentei ordonanțe de urgență.
(2) Organizațiile interesate pot depune noi cereri de
autorizare de funcționare provizorie sau acreditare numai
după 6 luni de la intrarea în vigoare a prezentei ordonanțe
de urgență.
Art. 38. — În termen de 30 de zile de la intrarea în
vigoare a prezentei ordonanțe de urgență, se vor supune
aprobării hotărârile Guvernului privind sediul, organigrama și
regulamentul de funcționare ale ARACIS și ARACIP.
Art. 39. — La 3 luni de la intrarea în vigoare a
prezentei ordonanțe de urgență, se abrogă Legea
nr. 88/1993 privind acreditarea instituțiilor de învățământ
superior și recunoașterea diplomelor, republicată, Ordonanța
Guvernului nr. 87/1998 privind evaluarea și acreditarea
învățământului preuniversitar, aprobată cu modificări și
completări prin Legea nr. 196/1999, art. 18 alin. (3), art. 23
alin. (2), art. 56 alin. (1), art. 106 alin. (2), art. 107,
art. 113 și art. 148 alin. (1) din Legea învățământului
nr. 84/1995, republicată, cu modificările și completările
ulterioare, precum și orice alte dispoziții contrare.
Art. 40. — Toate instituțiile și unitățile de învățământ
public care funcționează la data intrării în vigoare a
prezentei ordonanțe de urgență sunt considerate acreditate
și se supun procedurilor de evaluare periodică din 5 în 5 ani.

PRIM-MINISTRU

CĂLIN POPESCU-TĂRICEANU
Contrasemnează:
Ministrul educației și cercetării,
Mircea Miclea
Ministrul muncii, solidarității sociale și familiei,
Gheorghe Barbu
Ministrul finanțelor publice,
Ionel Popescu
București, 12 iulie 2005.
Nr. 75.
GUVERNUL ROMÂNIEI

ORDONANȚĂ DE URGENȚĂ
pentru modificarea și completarea Ordonanței de urgență a Guvernului nr. 70/2004
privind instituirea unor măsuri postprivatizare la Societatea Comercială îAutomobile Dacia“ — S.A.
Având în vedere necesitatea reglementării urgente a unor aspecte juridice legate de aplicarea prevederilor
Ordonanței de urgență a Guvernului nr. 70/2004 privind instituirea unor măsuri postprivatizare la Societatea Comercială
îAutomobile Dacia“ — S.A., aprobată cu modificări prin Legea nr. 516/2004,
în considerarea faptului că pe rolul instanțelor judecătorești se află litigii și proceduri de executare silită, iar
neadoptarea în regim de urgență a acestei reglementări va conduce la pronunțarea unor soluții contradictorii de către
instanțele judecătorești în legătură cu interpretarea și aplicarea prevederilor respectivului act normativ, cu consecința
diminuării sumelor pe care Autoritatea pentru Valorificarea Activelor Statului are obligația de a le vărsa în contul curent
general al Trezoreriei Statului, pentru a fi utilizate conform destinațiilor prevăzute de Ordonanța de urgență a Guvernului
nr. 111/2003 privind utilizarea veniturilor din privatizare și din valorificarea activelor bancare neperformante, aprobată cu
modificări prin Legea nr. 48/2005,
în temeiul art. 115 alin. (4) din Constituția României, republicată,
Guvernul României adoptă prezenta ordonanță de urgență.
Art. I. — Ordonanța de urgență a Guvernului nr. 70/2004
privind instituirea unor măsuri postprivatizare la Societatea
Comercială îAutomobile Dacia“ — S.A., publicată în Monitorul

Oficial al României, Partea I, nr. 886 din 29 septembrie
2004, aprobată cu modificări prin Legea nr. 516/2004, se
modifică și se completează după cum urmează:

8

MONITORUL OFICIAL AL ROMÂNIEI, PARTEA I, Nr. 642/20.VII.2005

1. La articolul 2 se introduce un nou alineat,
alineatul (2), cu următorul cuprins:
î(2) Mandatul prevăzut la alin. (1) va fi comunicat
instanțelor judecătorești, la cererea acestora, de către
Autoritatea pentru Valorificarea Activelor Statului.“
2. Articolul 4 va avea următorul cuprins:
îArt. 4. — (1) Autoritatea pentru Valorificarea Activelor
Statului dobândește calitate procesuală în toate procesele
și cererile cu care sunt și vor fi învestite instanțele
judecătorești având ca obiect și care sunt în legătură cu
sumele și pretențiile rezultate din executarea mandatului
prevăzut la art. 1.
(2) La cererea Societății Comerciale «Automobile
Dacia» — S.A. sau din oficiu, instanța judecătorească
sesizată cu soluționarea proceselor și cererilor prevăzute la
alin. (1) va proceda la introducerea în cauză a Autorității
pentru Valorificarea Activelor Statului în toate cazurile în
care constată că cererea de chemare în judecată a fost
formulată numai împotriva Societății Comerciale
«Automobile Dacia» — S.A.“

3. După articolul 4 se introduc două articole noi,
articolele 5 și 6, cu următorul cuprins:
îArt. 5. — Prin derogare de la art. 403 și 404 din
Codul de procedură civilă, contestația la executare
formulată de Autoritatea pentru Valorificarea Activelor
Statului sau de Societatea Comercială «Automobile
Dacia» — S.A. împotriva executării silite pornite în temeiul
hotărârii judecătorești date în procesele și cererile
prevăzute la art. 4 alin. (1) suspendă executarea silită
până la data la care hotărârea judecătorească dată asupra
contestației rămâne irevocabilă potrivit legii.
Art. 6. — Autoritatea pentru Valorificarea Activelor
Statului, în condițiile și limitele stabilite potrivit mandatului
prevăzut la art. 1, efectuează plata către Societatea
Comercială «Automobile Dacia» — S.A. a sumelor
prevăzute în hotărârile judecătorești irevocabile.“
Art. II. — Procesele, cererile și procedurile de executare
silită aflate în curs la data intrării în vigoare a prezentei
ordonanțe de urgență vor continua potrivit prevederilor
acesteia.

PRIM-MINISTRU

CĂLIN POPESCU-TĂRICEANU
Contrasemnează:
Președintele Autorității
pentru Valorificarea Activelor Statului,
Gabriel Ionel Zbîrcea
Șeful Cancelariei Primului-Ministru,
Aleodor Marian Frâncu
Ministrul economiei și comerțului,
Codruț Ioan Șereș

București, 14 iulie 2005.
Nr. 101.

EDITOR: PARLAMENTUL ROMÂNIEI — CAMERA DEPUTAȚILOR
Regia Autonomă îMonitorul Oficial“, Str. Parcului nr. 65, sectorul 1, București,
IBAN: RO75RNCB5101000000120001 Banca Comercială Română — S.A. — Sucursala îUnirea“ București
și IBAN: RO12TREZ7005069XXX000531 Direcția de Trezorerie și Contabilitate Publică a Municipiului București
(alocat numai persoanelor juridice bugetare)
Tel. 318.51.29/150, fax 318.51.15, E-mail: marketing@ramo.ro, Internet: www.monitoruloficial.ro
Adresa pentru publicitate: Centrul pentru relații cu publicul, București, șos. Panduri nr. 1,
bloc P33, parter, sectorul 5, tel. 411.58.33 și 410.47.30, tel./fax 410.77.36 și 410.47.23
Tiparul: Regia Autonomă îMonitorul Oficial“
Monitorul Oficial al României, Partea I, nr. 642/20.VII.2005 conține 8 pagini.

Prețul: 0,55 lei noi/5.500 lei vechi

&JUYDGY|044807]
ISSN 1453—4495

