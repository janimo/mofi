PARTEA

Anul 173 (XVII) — Nr. 744

I

Marți, 16 august 2005

LEGI, DECRETE, HOTĂRÂRI ȘI ALTE ACTE
SUMAR
Pagina
REPUBLICĂRI
Legea nr. 143/1999 privind ajutorul de stat.......................

1–8

REPUBLICĂRI
L E G E A Nr. 143/1999*)
privind ajutorul de stat
CAPITOLUL I
Dispoziții generale
Scopul legii
Art. 1. — Prezenta lege are ca scop reglementarea
modalităților de autorizare, acordare, control, inventariere,
monitorizare și raportare a ajutorului de stat, în vederea
creării și menținerii unui mediu concurențial normal.
Definirea, formele și modalitățile de acordare
a ajutorului de stat
Art. 2. — (1) În sensul prezentei legi, ajutorul de stat
este orice măsură de sprijin acordată de către stat sau de
către unitățile administrativ-teritoriale, din resurse de stat
sau resurse ale unităților administrativ-teritoriale, ori de alte
organisme care administrează surse ale statului sau ale
colectivităților locale, indiferent de formă, care
distorsionează sau amenință să distorsioneze concurența

prin favorizarea anumitor întreprinderi, a producției anumitor
bunuri, a prestării anumitor servicii sau care afectează
comerțul dintre România și statele membre ale Uniunii
Europene, fiind considerat incompatibil cu un mediu
concurențial normal.
(2) Sunt compatibile cu mediul concurențial normal și se
notifică Consiliului Concurenței:
a) ajutoarele de stat având caracter social, acordate
consumatorilor individuali, cu condiția ca acestea să fie
date fără discriminare în ceea ce privește originea
produselor sau serviciilor implicate;
b) ajutoarele de stat pentru înlăturarea efectelor cauzate
de dezastre naturale sau de evenimente excepționale.
(3) Pot fi considerate compatibile numai ajutoarele de
stat prevăzute la art. 23 care îndeplinesc condițiile pentru a
fi autorizate, prevăzute în regulamentele și instrucțiunile
Consiliului Concurenței.

*) Republicată în temeiul art. XIV din Ordonanța Guvernului nr. 94/2004 privind reglementarea unor măsuri financiare, publicată în Monitorul
Oficial al României, Partea I, nr. 803 din 31 august 2004, aprobată cu modificări și completări prin Legea nr. 507/2004, publicată în Monitorul Oficial al
României, Partea I, nr. 1.080 din 19 noiembrie 2004, dându-se textelor o nouă numerotare.
Legea nr. 143/1999 a fost publicată în Monitorul Oficial al României, Partea I, nr. 370 din 3 august 1999, și a fost modificată prin:
— Ordonanța de urgență a Guvernului nr. 97/2002 privind asigurarea transparenței în domeniul ajutorului de stat și al relațiilor financiare
dintre autoritățile publice și întreprinderile publice, precum și completarea art. 6 din Legea nr. 143/1999 privind ajutorul de stat, publicată în Monitorul
Oficial al României, Partea I, nr. 631 din 26 august 2002 (aprobată cu modificări prin Legea nr. 18/2003, publicată în Monitorul Oficial al României,
Partea I, nr. 38 din 23 ianuarie 2003), abrogată prin Legea nr. 603/2003;
— Legea nr. 603/2003 pentru modificarea și completarea Legii nr. 143/1999 privind ajutorul de stat, publicată în Monitorul Oficial al României,
Partea I, nr. 930 din 23 decembrie 2003.

2

MONITORUL OFICIAL AL ROMÂNIEI, PARTEA I, Nr. 744/16.VIII.2005

(4) Ajutorul de stat se concretizează fie într-un transfer
de fonduri publice către o întreprindere, fie în renunțarea
la unele venituri viitoare — certe sau posibile — și care
asigură unei întreprinderi un beneficiu de natură economică
sau financiară, pe care nu l-ar fi obținut în absența acestor
măsuri. Beneficiile rezultate vor fi considerate ajutor de stat
dacă ele conferă un avantaj anumitor regiuni, anumitor
întreprinderi sau producției anumitor bunuri ori prestării
anumitor servicii.
(5) Ajutorul de stat poate lua forma unei scheme de
ajutor de stat sau a unui ajutor individual.
(6) Schema de ajutor de stat este un sistem pe baza
căruia pot fi acordate alocări specifice individuale
întreprinderilor definite în mod general și abstract sau orice
sistem pe baza căruia ajutorul, care nu este legat de un
anume proiect, poate fi acordat uneia sau mai multor
întreprinderi pentru o perioadă de timp nedeterminată sau
într-un cuantum nedeterminat.
(7) Ajutorul de stat individual este orice formă de ajutor
de stat care nu este acordat pe baza unei scheme de
ajutor.
(8) Modalitățile de acordare a ajutorului de stat, fără a
se limita la acestea, pot fi: subvenții; anularea de datorii
sau preluarea pierderilor; exceptări, reduceri sau amânări
de la plata taxelor și impozitelor; renunțarea la obținerea
unor venituri normale de pe urma fondurilor publice,
inclusiv acordarea unor împrumuturi cu dobânzi
preferențiale; garanții acordate de stat, de alte autorități
publice centrale sau locale ori de alte organisme care
administrează surse ale statului sau ale colectivităților
locale, în condiții preferențiale; participări cu capital ale
statului, ale autorităților publice centrale sau locale ori ale
altor organisme care administrează surse ale statului sau
ale colectivităților locale, dacă rata profitului acestor
investiții este mai mică decât cea normală, anticipată de
către un investitor privat prudent; reduceri de preț la
bunurile furnizate și la serviciile prestate de către autorități
publice centrale sau locale ori de către alte organisme care
administrează surse ale statului sau ale colectivităților
locale, inclusiv vânzarea unor terenuri aparținând
domeniului privat al statului sau autorităților publice locale,
sub prețul pieței.
Definirea ajutorului existent
Art. 3. — (1) Ajutorul existent este un ajutor individual
sau o schemă de ajutor care îndeplinește una dintre
următoarele condiții:
a) exista înainte de intrarea în vigoare a prezentei legi;
b) a fost autorizat de către Consiliul Concurenței;
c) Consiliul Concurenței nu a luat, în termenul legal,
una dintre deciziile prevăzute de prezenta lege;
d) orice ajutor de stat pentru care a expirat termenul de
prescripție prevăzut la art. 28.
(2) Alocările specifice de ajutoare, acordate ca parte a
unei scheme de ajutor existente, vor fi considerate ajutor
existent, în afară de cazul în care Consiliul Concurenței a
solicitat în mod expres, în decizia sa privind schema de
ajutor, notificarea unor astfel de alocări specifice de
ajutoare.

Definirea ajutorului ilegal
Art. 4. — În sensul prezentei legi, ajutorul ilegal este un
ajutor de stat, altul decât unul existent sau exceptat de la
obligația notificării conform prezentei legi, acordat fără a fi
fost autorizat de Consiliul Concurenței sau acordat după ce
a fost notificat, dar înainte de emiterea unei decizii de
către Consiliul Concurenței în termen legal.
Definirea ajutorului interzis
Art. 5. — În sensul prezentei legi, ajutorul interzis este
ajutorul de stat pentru care Consiliul Concurenței a emis o
decizie de interzicere, dar a fost totuși acordat.
Persoanele interesate
Art. 6. — Persoanele interesate sunt considerate
inițiatorul ajutorului de stat, furnizorul, beneficiarul ajutorului
de stat și orice altă persoană, întreprindere sau asociație
de întreprinderi, incluzând asociațiile comerciale și
asociațiile profesionale, afectate prin acordarea unui ajutor
de stat.
Definirea întreprinderii
Art. 7. — În sensul prezentei legi, prin întreprindere se
înțelege orice persoană fizică sau juridică, indiferent de
forma de organizare, care desfășoară activități în scop
lucrativ, total sau parțial.
Definirea întreprinderii publice
Art. 8. — În sensul prezentei legi, prin întreprindere
publică se înțelege orice întreprindere asupra căreia
autoritățile publice pot exercita, direct sau indirect, o
influență determinantă în virtutea dreptului lor de
proprietate, a participării lor financiare sau a regulilor care
guvernează activitatea acesteia.
Definirea inițiatorului ajutorului de stat
Art. 9. — În sensul prezentei legi, inițiatorul ajutorului de
stat este acea autoritate abilitată să inițieze proiecte de
acte normative sau administrative ce implică acordarea
unor ajutoare de stat. În această sferă se includ și
inițiativele legislative conform prevederilor Constituției
României.
Definirea întreprinderii publice care activează în
sectorul industriei prelucrătoare
Art. 10. — În sensul prezentei legi, prin întreprindere
publică ce activează în sectorul industriei prelucrătoare se
înțelege orice întreprindere publică al cărei obiect principal
de activitate, reprezentând cel puțin 50% din totalul cifrei
de afaceri anuale, se desfășoară în domeniul industriei
prelucrătoare. Activitățile care se includ în sectorul
industriei prelucrătoare sunt cele din Clasificarea activităților
din economia națională (CAEN), secțiunea D — Produse
ale industriei prelucrătoare, subsecțiunile DA până la DN
inclusiv.
Definirea serviciului de interes economic general
Art. 11. — În sensul prezentei legi, prin serviciu de
interes economic general se înțelege acel serviciu prestat în
condiții de piață, pentru care există obligații impuse de
autoritățile publice privind accesul consumatorilor în mod
nediscriminatoriu și/sau alte obligații impuse.

MONITORUL OFICIAL AL ROMÂNIEI, PARTEA I, Nr. 744/16.VIII.2005
Definirea drepturilor exclusive și speciale
Art. 12. — În sensul prezentei legi:
a) drepturile exclusive se definesc ca fiind drepturile
acordate de o autoritate publică unei singure întreprinderi,
prin orice instrument legislativ, de reglementare sau
administrativ, de a presta un serviciu sau de a desfășura o
activitate în cadrul unei zone geografice date;
b) drepturile speciale se definesc ca fiind drepturile care
sunt acordate de o autoritate publică unui număr limitat de
întreprinderi, prin orice instrument legislativ, de
reglementare sau administrativ care, în cadrul unei zone
geografice date:
— limitează la două sau mai multe numărul
întreprinderilor care sunt autorizate să presteze un serviciu
sau să desfășoare o activitate;
— desemnează câteva întreprinderi concurente,
autorizate pentru prestarea unui serviciu sau desfășurarea
unei activități;
— conferă avantaje uneia sau mai multor întreprinderi,
care afectează substanțial capacitatea oricărei alte
întreprinderi de a presta același serviciu sau de a
desfășura aceeași activitate în aceeași zonă geografică, în
condiții substanțial echivalente.
Măsuri și ajutoare de stat care nu intră sub incidența
legii
Art. 13. — Acordarea ajutoarelor de stat pentru
agricultură și piscicultură se realizează conform
reglementărilor specifice.
CAPITOLUL II
Reguli procedurale
Autorizarea ajutorului de stat
Art. 14. — (1) Orice ajutor de stat, sub orice formă și
indiferent de beneficiar, trebuie autorizat de Consiliul
Concurenței din punct de vedere al efectelor asupra
concurenței, cu excepția cazurilor când prezenta lege
prevede altfel.
(2) Ajutoarele de stat sub formă de schemă sau
ajutoare individuale, prevăzute în proiecte de acte
normative sau în proiecte de acte administrative — legi,
ordonanțe, ordonanțe de urgență, hotărâri ale Guvernului
etc. —, se notifică Consiliului Concurenței și se acordă
numai după autorizarea lor de către acesta.
Notificarea ajutorului de stat
Art. 15. — (1) Orice intenție de a acorda un ajutor de
stat nou sau de a modifica un ajutor de stat existent se
notifică de către furnizorul și inițiatorul ajutorului de stat
Consiliului Concurenței, cu excepția cazului în care este
altfel prevăzut în prezenta lege sau în reglementările emise
în aplicarea acesteia.
(2) Notificarea unui ajutor de stat trebuie să cuprindă
informațiile exacte și complete, cerute de Consiliul
Concurenței pentru a evalua compatibilitatea ajutorului de
stat cu prezenta lege și cu reglementările emise în
aplicarea acesteia.
(3) Notificarea va deveni efectivă la data când
informațiile cuprinse în notificare sunt exacte și complete.

3

(4) În cazul în care Consiliul Concurenței constată că
informațiile cuprinse în notificare sunt inexacte sau
incomplete, va cere corectarea sau completarea acestora
în termen de 20 de zile de la primirea notificării.
Clauza suspensivă
Art. 16. — Un ajutor de stat nou nu poate fi acordat,
iar modificările la un ajutor de stat existent nu pot fi puse
în aplicare până când Consiliul Concurenței nu ia o decizie
de autorizare sau până când ajutorul nu este considerat ca
fiind autorizat.
Examinarea notificării și inițierea procedurilor
Art. 17. — (1) Consiliul Concurenței va examina
notificarea de îndată ce o primește.
(2) În cazul în care Consiliul Concurenței constată că
măsura notificată nu constituie ajutor de stat, va emite o
decizie în acest sens.
(3) În cazul în care Consiliul Concurenței constată că
măsura notificată nu prezintă îndoieli privind compatibilitatea
sa cu prezenta lege, va emite o decizie de autorizare.
(4) În cazul în care Consiliul Concurenței constată că
măsura notificată prezintă îndoieli cu privire la
compatibilitatea sa cu prezenta lege, va decide deschiderea
unei investigații.
Termenele stabilite pentru inițierea procedurilor și
pentru decizii
Art. 18. — (1) Consiliul Concurenței ia una dintre
deciziile menționate la art. 17 alin. (2)—(4), în termen de
60 de zile de la data la care notificarea a devenit efectivă,
inițiatorul/furnizorul fiind informat asupra acestei date.
(2) În cazul în care Consiliul Concurenței decide să
deschidă o investigație, va trebui să ia decizia finală în
termen de cel mult 4 luni de la data deschiderii
investigației.
(3) În cazul în care Consiliul Concurenței nu ia deciziile
menționate în termenele stabilite, ajutorul poate fi acordat
în mod legal după înștiințarea prealabilă a Consiliului
Concurenței și va deveni un ajutor existent.
(4) Termenele stabilite nu se aplică, dacă ajutorul de
stat nu este notificat sau notificarea nu este efectivă.
Revocarea unei decizii
Art. 19. — Consiliului Concurenței poate revoca o
decizie luată anterior, după prezentarea argumentelor de
către furnizorul și inițiatorul ajutorului de stat, când decizia
s-a bazat pe informații incorecte primite pe parcursul
procedurii și care au fost determinante în luarea acesteia.
Puteri de investigație
Art. 20. — În aplicarea prezentei legi, Consiliul
Concurenței are puterile de investigare prevăzute de Legea
concurenței nr. 21/1996, cu modificările ulterioare.
CAPITOLUL III
Deciziile Consiliului Concurenței
Decizii privind un ajutor de stat nou sau modificarea
unuia existent
Art. 21. — (1) În cazul unui ajutor de stat nou sau al
modificării unuia existent, Consiliului Concurenței analizează

4

MONITORUL OFICIAL AL ROMÂNIEI, PARTEA I, Nr. 744/16.VIII.2005

măsura notificată în conformitate cu dispozițiile prezentei
legi și ale reglementărilor emise în aplicarea acesteia. În
cazul ajutoarelor de stat prevăzute la art. 2 alin. (2) lit. a),
Consiliul Concurenței analizează dacă acestea sunt
acordate consumatorilor individuali fără discriminare în ceea
ce privește originea produselor sau serviciilor implicate, iar
în cazul celor prevăzute la art. 2 alin. (2) lit. b), dacă
aceste ajutoare de stat conduc la înlăturarea efectelor
cauzate de dezastre naturale sau de evenimente
excepționale.
(2) După o astfel de analiză, Consiliul Concurenței
poate decide:
a) că măsura notificată nu constituie ajutor de stat;
b) să autorizeze ajutorul de stat;
c) să autorizeze ajutorul de stat, impunând prin decizia
sa condiții sau obligații menite să asigure că acesta nu
denaturează semnificativ mediul concurențial normal și nu
afectează aplicarea corespunzătoare a acordurilor
internaționale la care România este parte;
d) să interzică acordarea ajutorului de stat, în cazul în
care acesta denaturează semnificativ mediul concurențial
normal și afectează aplicarea corespunzătoare a acordurilor
internaționale la care România este parte.
(3) Atunci când Consiliul Concurenței ia o decizie de
interzicere a unui ajutor de stat, acesta, în cazul în care a
fost acordat, trebuie să fie anulat și recuperat de către
furnizorul ajutorului sau rambursat de către beneficiar.
Decizii privind un ajutor existent
Art. 22. — (1) Dacă în urma activității de supraveghere
a ajutoarelor de stat existente, prevăzută la art. 38, se
constată că un ajutor existent denaturează semnificativ
mediul concurențial normal sau afectează comerțul dintre
România și statele membre ale Uniunii Europene, Consiliul
Concurenței solicită furnizorului de ajutor de stat să ia
măsuri corespunzătoare pentru eliminarea incompatibilității
acestuia. Solicitarea Consiliului Concurenței poate să
includă o recomandare de anulare sau de modificare a
ajutorului existent.
(2) Dacă măsurile nu sunt luate de către furnizorul de
ajutor, în perioada de timp indicată în solicitare, Consiliul
Concurenței poate decide oprirea acordării ajutorului de stat
existent sau poate impune condiții și obligații menite să
asigure compatibilitatea ajutorului de stat cu dispozițiile
prezentei legi. Decizia nu va avea efect retroactiv și trebuie
să permită furnizorului de ajutor o perioadă rezonabilă de
timp pentru a se supune acesteia.
(3) Procedura prevăzută la alin. (1) și (2) se aplică și în
cazul în care beneficiarul nu respectă decizia de autorizare
a Consiliului Concurenței.
Ajutorul care poate fi autorizat sau interzis
Art. 23. — (1) Consiliul Concurenței poate autoriza
măsuri ce constituie ajutor de stat, conform regulamentelor
sau instrucțiunilor specifice, cum sunt:
a) ajutor pentru cercetare și dezvoltare;
b) ajutor pentru întreprinderi mici și mijlocii;
c) ajutor pentru protecția mediului înconjurător;
d) ajutor pentru instruirea angajaților și pentru crearea
de noi locuri de muncă;

e) ajutor pentru salvarea și restructurarea firmelor în
dificultate; ajutorul pentru menținerea locurilor de muncă
poate fi considerat ajutor de restructurare;
f) ajutor pentru dezvoltare regională;
g) ajutor general pentru promovarea exporturilor, prin
acțiuni ca: săptămâni naționale, târguri internaționale,
magazine de prezentare și altele asemenea, cu condiția ca
de acestea să poată beneficia toate întreprinderile
interesate;
h) ajutor pentru promovarea culturii și conservarea
patrimoniului cultural;
i) ajutor pentru proiecte mari de investiții;
j) orice alt ajutor în condițiile regulamentelor și
instrucțiunilor privind ajutorul de stat ce vor fi emise, cu
respectarea legislației în vigoare, de către Consiliul
Concurenței.
(2) În evaluarea efectelor unui ajutor de stat, Consiliul
Concurenței trebuie să ia în considerare efectele cumulate
ale tuturor tipurilor de ajutor acordate aceluiași beneficiar.
(3) Sunt interzise măsurile ce constituie ajutor de stat,
cum sunt:
a) ajutor pentru export sau orice ajutor care este
condiționat, de drept sau de fapt, de performanța la export,
în măsura în care un astfel de ajutor poate să afecteze
aplicarea corespunzătoare a acordurilor internaționale la
care România este parte;
b) ajutor pentru compensarea pierderilor rezultate din
activitatea întreprinderilor, direct sau prin scutirea de la
plata obligațiilor datorate statului;
c) măsurile de ajutor care sunt astfel aplicate încât
creează discriminări în favoarea produselor realizate la
intern, față de bunurile similare produse în țări participante
la acorduri internaționale la care România este parte și în
care sunt prohibite astfel de discriminări.
CAPITOLUL IV
Recuperarea, rambursarea sau suspendarea ajutorului
ilegal și a ajutorului interzis
Recuperarea, rambursarea sau suspendarea ajutorului
ilegal
Art. 24. — (1) Consiliul Concurenței va solicita curții de
apel în a cărei circumscripție teritorială se află sediul
principal al furnizorului sau al beneficiarului de ajutor de
stat anularea actului administrativ prin care s-a acordat
ajutorul ilegal și, pe cale de consecință, recuperarea,
rambursarea sau suspendarea plății oricărui ajutor ilegal.
(2) Curtea de apel poate dispune, prin ordonanță
președințială, suspendarea acordării ajutorului ilegal
prevăzut de actul administrativ. Ordonanța poate fi atacată
cu recurs la Înalta Curte de Casație și Justiție.
(3) În cazul în care Consiliul Concurenței constată că
un ajutor de stat a fost instituit printr-un act normativ cu
putere de lege, cu încălcarea prevederilor art. 14 și 15,
sesizează autoritatea emitentă.
(4) Consiliul Concurenței informează concomitent
furnizorul și beneficiarul de ajutor de stat cu privire la
sesizarea transmisă autorității emitente.

MONITORUL OFICIAL AL ROMÂNIEI, PARTEA I, Nr. 744/16.VIII.2005
(5) În termen de 10 zile de la data primirii sesizării
prevăzute la alin. (3), autoritatea emitentă este obligată să
ia o decizie cu privire la suspendarea actului normativ prin
care s-a acordat ajutorul de stat.
(6) În termen de 30 de zile de la data primirii sesizării
prevăzute la alin. (3), furnizorul și inițiatorul sunt obligați să
notifice Consiliului Concurenței în conformitate cu
prevederile art. 14 și 15. Autoritatea emitentă, ținând cont
de decizia Consiliului Concurenței, va lua o decizie cu
privire la modificarea actului normativ prin care s-a acordat
ajutorul de stat, respectiv cu privire la recuperarea sau
rambursarea ajutoarelor de stat deja acordate.
Recuperarea sau rambursarea ajutorului de stat
interzis
Art. 25. — (1) În cazul în care Consiliul Concurenței
emite o decizie de interzicere, ajutorul de stat interzis nu
poate face obiectul de reglementare al vreunui act
administrativ.
(2) Dacă, după emiterea unei decizii de interzicere,
ajutorul de stat interzis este totuși acordat în temeiul unui
act administrativ, Consiliul Concurenței va cere curții de
apel în a cărei circumscripție teritorială se află sediul
principal al furnizorului sau al beneficiarului de ajutor
anularea actului administrativ prin care s-a acordat acesta
și, pe cale de consecință, să dispună recuperarea
ajutorului de către furnizor sau rambursarea acestuia de
către beneficiar.
(3) Consiliul Concurenței va solicita curții de apel să
dispună recuperarea sau rambursarea ajutorului de stat
prevăzut de un act administrativ și în cazul în care nu au
fost respectate condițiile sau obligațiile prevăzute în decizia
de autorizare.
(4) Dacă, după emiterea unei decizii de interzicere,
ajutorul de stat interzis este totuși acordat în temeiul unui
act normativ cu putere de lege, Consiliul Concurenței va
sesiza autoritatea emitentă, care, în termen de 30 de zile,
va lua o decizie cu privire la modificarea actului normativ
prin care s-a acordat ajutorul de stat, respectiv cu privire
la recuperarea sau rambursarea ajutoarelor de stat deja
acordate, ținând cont de decizia Consiliului Concurenței.
Recuperarea dobânzii și a prejudiciilor cauzate de un
ajutor ilegal sau interzis
Art. 26. — (1) În cazul unui ajutor de stat ilegal sau
interzis, Consiliul Concurenței va solicita, de asemenea,
curții de apel să dispună recuperarea de către furnizorul
ajutorului de stat sau rambursarea de către beneficiarul
acestuia a dobânzii aferente sumei ajutorului de stat, la o
rată propusă de către Consiliul Concurenței. O astfel de
dobândă poate fi impusă:
a) în cazul ajutorului interzis, de la data la care ajutorul
a fost la dispoziția beneficiarului și până la recuperarea sa;
b) în cazul ajutorului ilegal, neautorizat ulterior de către
Consiliul Concurenței, de la data la care ajutorul a fost la
dispoziția beneficiarului și până la recuperarea sa.

5

(2) În afara prevederilor alin. (1), orice persoană
interesată are dreptul să pretindă despăgubiri pentru
prejudiciul cauzat prin acordarea ajutorului de stat cu
încălcarea obligației de a nu se acorda un astfel de ajutor
până la autorizarea sa de către Consiliul Concurenței.
Procedura în fața instanței
Art. 27. — Acțiunile prevăzute în prezentul capitol sunt
judecate conform procedurii de contencios administrativ.
Termenul de prescripție
Art. 28. — (1) Dreptul Consiliului Concurenței de a
solicita recuperarea ajutorului de stat este supus unui
termen de prescripție de 10 ani.
(2) Termenul de prescripție începe să curgă din ziua în
care ajutorul ilegal/interzis este acordat beneficiarului sub
formă de ajutor individual sau de alocare specifică în
cadrul schemei de ajutor.
(3) Orice măsură luată de Consiliul Concurenței în
legătură cu un ajutor ilegal/interzis întrerupe termenul de
prescripție. Fiecare întrerupere duce la curgerea unui nou
termen. Termenul de prescripție este suspendat atâta timp
cât cazul se află pe rol la curtea de apel sau la Înalta
Curte de Casație și Justiție, după caz.
CAPITOLUL V
Categorii exceptate
Pragul minim
Art. 29. — Ajutorul acordat unei întreprinderi, într-o
perioadă de până la 3 ani, în valoare totală de 4 miliarde
lei*), este considerat a fi autorizat și nu cade sub incidența
obligației de notificare, în condițiile stabilite prin regulament
al Consiliului Concurenței.
Regulamente și instrucțiuni în aplicarea legii
Art. 30. — (1) Consiliul Concurenței poate să adopte și
să pună în aplicare, de asemenea, regulamente și
instrucțiuni, altele decât cele menționate la art. 29, în
vederea definirii criteriilor esențiale care trebuie îndeplinite
pentru autorizarea ajutorului de stat, în special cele
referitoare la anumite sectoare ale economiei sau la
obiective specifice ale ajutorului de stat.
(2) Regulamentele, instrucțiunile și modificările acestora
necesită avizul conform al Consiliului Legislativ, pentru a
putea fi adoptate în plenul Consiliului Concurenței și vor fi
publicate în Monitorul Oficial al României, Partea I, prin
ordin al președintelui Consiliului Concurenței.
(3) Reglementările Consiliului Concurenței elaborate în
aplicarea prezentei legi pot fi atacate în contencios
administrativ la curtea de apel în a cărei rază teritorială
persoana interesată își are sediul sau domiciliul.

*) Plafonul a fost modificat prin Ordinul președintelui Consiliului Concurenței nr. 251/2002, publicat în Monitorul Oficial al României, Partea I,
nr. 49 din 29 ianuarie 2003, Ordinul președintelui Consiliului Concurenței nr. 51/2004, publicat în Monitorul Oficial al României, Partea I, nr. 248 din
22 martie 2004.

6

MONITORUL OFICIAL AL ROMÂNIEI, PARTEA I, Nr. 744/16.VIII.2005
CAPITOLUL VI
Inventarierea, monitorizarea și raportarea
ajutoarelor de stat

Inventarul ajutoarelor de stat
Art. 31. — Consiliul Concurenței întocmește inventarul
ajutoarelor de stat, care va cuprinde toate schemele de
ajutor de stat și ajutoarele individuale existente.
Actualizarea anuală a inventarului ajutoarelor de stat
Art 32. — (1) Inventarul ajutoarelor de stat se
actualizează anual de către Consiliul Concurenței,
ținându-se seama de următoarele elemente:
a) noile scheme de ajutor și noile ajutoare individuale
autorizate de Consiliul Concurenței în cursul anului de
raportare;
b) noile scheme de ajutor și noile ajutoare individuale
exceptate de la obligația notificării către Consiliul
Concurenței.
(2) Pentru realizarea și actualizarea inventarului,
furnizorii de ajutoare de stat, precum și orice alte
organisme care administrează surse ale statului sau ale
colectivităților locale sunt obligați să transmită Consiliului
Concurenței informații referitoare la:
a) natura ajutorului acordat;
b) condiții impuse la acordarea ajutoarelor, după caz;
c) originea ajutorului;
d) cuantumul ajutorului de stat acordat defalcat pe
fiecare beneficiar;
e) durata acordării ajutorului de stat.
(3) Consiliul Concurenței supraveghează relațiile
financiare dintre autorități publice și întreprinderi publice,
precum și asigurarea transparenței în cadrul întreprinderilor
cu drepturi speciale sau exclusive ori cărora le-a fost
încredințată prestarea unor servicii de interes economic
general.
(4) Furnizorii de ajutor de stat, orice alte organisme
care administrează surse ale statului sau ale colectivităților
locale, precum și beneficiarii de ajutor de stat vor ține o
evidență
specifică
privind
ajutoarele
de
stat
acordate/primite.
Obligația autorităților publice
Art. 33. — Autoritățile publice au obligația să furnizeze,
la solicitarea Consiliului Concurenței, informații în legătură
cu relațiile financiare existente între ele și întreprinderile
publice.
Obligațiile întreprinderilor publice
Art. 34. — Întreprinderile publice au următoarele
obligații:
a) să păstreze timp de 5 ani informațiile referitoare la
relațiile financiare care au loc între ele și autoritățile
publice;
b) să furnizeze, la solicitarea Consiliului Concurenței,
informații în legătură cu relațiile financiare existente între
ele și autoritățile publice;
c) să comunice Consiliului Concurenței, în termen de 60
de zile de la încheierea exercițiului financiar, îndeplinirea
condițiilor de încadrare ca întreprindere publică, stabilite
prin regulament al Consiliului Concurenței.

Obligațiile întreprinderilor care beneficiază de drepturi
speciale sau exclusive ori care prestează servicii
economice de interes general
Art. 35. — Întreprinderile care beneficiază de drepturi
speciale sau exclusive sau care prestează servicii
economice de interes general au următoarele obligații:
a) să furnizeze, la solicitarea Consiliului Concurenței,
informații privind costurile și veniturile aferente diferitelor
activități, detalii complete asupra metodelor prin care
costurile și veniturile sunt alocate diferitelor activități;
b) să păstreze timp de 5 ani informațiile referitoare la
relațiile financiare care au loc între ele și autoritățile
publice;
c) să comunice Consiliului Concurenței, în termen de 60
de zile de la încheierea exercițiului financiar, îndeplinirea
condițiilor de încadrare stabilite prin regulament al
Consiliului Concurenței.
Obligațiile întreprinderilor publice care acționează în
sectorul industriei prelucrătoare
Art. 36. — Întreprinderile publice care acționează în
sectorul industriei prelucrătoare au următoarele obligații:
a) să păstreze timp de 5 ani informațiile referitoare la
relațiile financiare care au loc între ele și autoritățile
publice;
b) să furnizeze, la solicitarea Consiliului Concurenței,
informații în legătură cu relațiile financiare existente între
ele și autoritățile publice;
c) să comunice Consiliului Concurenței, în termen de 60
de zile de la încheierea exercițiului financiar, îndeplinirea
condițiilor de încadrare stabilite prin regulament al
Consiliului Concurenței;
d) să transmită, la solicitarea Consiliului Concurenței, un
raport care să cuprindă:
— situațiile financiare anuale;
— hotărârile și procesele-verbale ale adunărilor generale
ale acționarilor și ale ședințelor consiliului de administrație;
— informații referitoare la aportul de capital social în
acțiuni și modalitatea de realizare;
— informații referitoare la destinația dividendelor plătite
și a profiturilor nedistribuite;
— informații legate de primirea de alocații sau subvenții
nerambursabile și condițiile în care au fost primite și
utilizate;
— informații legate de contractarea unor împrumuturi, cu
precizarea condițiilor de acordare, a ratei dobânzii și a
garanțiilor;
— informații legate de garanțiile acordate de autoritățile
publice pentru împrumuturi;
— informații legate de apartenența la un grup de
întreprinderi;
— informații privind renunțarea de către stat la sumele
care-i sunt datorate;
— informații privind sumele primite din donații și
sponsorizări, precum și modul lor de folosire.
Acordarea de asistență de specialitate la elaborarea
noilor scheme de ajutor de stat
Art. 37. — (1) Autoritățile furnizoare de ajutor de stat
își vor constitui compartimente specializate în domeniul

MONITORUL OFICIAL AL ROMÂNIEI, PARTEA I, Nr. 744/16.VIII.2005
ajutorului de stat, cu atribuții în aplicarea prezentei legi și a
reglementărilor emise în aplicarea acesteia.
(2) În cazul elaborării unei noi scheme de ajutor de
stat, precum și al prelungirii sau modificării unei scheme
existente, autoritățile implicate pot solicita asistență tehnică
de specialitate Consiliului Concurenței.
Monitorizarea ajutoarelor existente
Art. 38. — (1) În sensul prezentei legi, prin monitorizare
se înțelege activitatea de supraveghere și control al
ajutoarelor de stat existente în derulare, în vederea
verificării respectării prevederilor actului normativ sau
administrativ care le instituie și a deciziilor de autorizare
emise de către Consiliul Concurenței.
(2) În aplicarea regulamentelor, instrucțiunilor și deciziilor
emise de către Consiliul Concurenței conform prezentei
legi, acțiunile de monitorizare se finalizează prin întocmirea
unui raport de monitorizare.
(3) Obligația de monitorizare a ajutoarelor de stat revine
Consiliului Concurenței.
(4) În vederea realizării monitorizării ajutoarelor de stat,
Consiliul Concurenței are următoarele atribuții:
a) supraveghează respectarea de către furnizorii și
beneficiarii de ajutor de stat a prevederilor actelor
normative sau administrative prin care se instituie ajutoare
de stat;
b) urmărește aplicarea efectivă a deciziilor de autorizare
emise;
c) verifică respectarea de către furnizorii și beneficiarii
de ajutor de stat a regulilor privind cumulul de ajutoare;
d) verifică dacă ajutoarele de stat acordate se
încadrează în pragurile de intensitate maximă admisibilă
prevăzute de legislația în domeniu.
Procedurile privind raportarea, inventarierea și
monitorizarea ajutoarelor de stat
Art. 39. — Procedurile privind raportarea, inventarierea
și monitorizarea ajutoarelor de stat, cele privind
supravegherea relațiilor financiare prevăzute la art. 32
alin. (3) se stabilesc prin regulamente ale Consiliului
Concurenței.
Puterile de investigație ale personalului împuternicit al
Consiliului Concurenței
Art. 40. — (1) În exercitarea atribuțiilor prevăzute de
prezenta lege, personalul împuternicit al Consiliului
Concurenței are următoarele puteri de investigare:
a) să solicite furnizorilor de ajutor de stat, organismelor
care administrează surse ale statului sau ale colectivităților
locale, precum și beneficiarilor de ajutor de stat informațiile
și documentele care-i sunt necesare, menționând baza
legală și scopul solicitării, și poate stabili termene până la
care aceste informații și documente să-i fie furnizate;
b) să i se permită accesul, în prezența reprezentantului
legal al beneficiarului de ajutor de stat ori în prezența altei
persoane desemnate de acesta, în orice spațiu în care își
desfășoară activitatea beneficiarul ajutorului de stat;
c) să solicite explicații și declarații reprezentanților
furnizorilor de ajutor de stat, organismelor care

7

administrează surse ale statului sau ale colectivităților
locale și beneficiarilor ajutoarelor de stat, după caz;
d) să i se permită accesul, în timpul controlului, la
registre, documente, înscrisuri sau evidențe contabile și să
obțină copii de pe acestea.
(2) Furnizorii, organismele care administrează surse ale
statului sau ale colectivităților locale, precum și beneficiarii
de ajutor de stat, după caz, au obligația de a asigura
exercitarea puterilor de investigare conferite de prezenta
lege personalului împuternicit al Consiliului Concurenței.
(3) Procedurile de investigare se stabilesc prin
regulament al Consiliului Concurenței.
(4) La solicitare, personalul împuternicit al Consiliului
Concurenței beneficiază de protecție din partea organelor
abilitate ale statului.
Sancțiuni și contravenții
Art. 41. — (1) Constituie contravenții și vor fi
sancționate cu amendă neîndeplinirea obligațiilor prevăzute
de art. 34, 35 și 36, precum și următoarele fapte săvârșite
de beneficiarii de ajutor de stat:
a) furnizarea de informații și documente inexacte sau
incomplete, precum și nefurnizarea informațiilor și
documentelor solicitate conform prevederilor prezentei legi;
b) refuzul de a se supune controlului desfășurat
conform prevederilor prezentei legi;
c) refuzul acordării explicațiilor și furnizării declarațiilor
solicitate conform prezentei legi;
d) neîndeplinirea obligației de organizare a evidenței
specifice privind ajutoarele de stat primite.
(2) Cuantumurile amenzilor se stabilesc și se
actualizează prin hotărâre a Guvernului.
(3) Contravențiilor prevăzute la alin. (1) li se aplică
prevederile Ordonanței Guvernului nr. 2/2001 privind
regimul juridic al contravențiilor, aprobată cu modificări și
completări prin Legea nr. 180/2002, cu modificările și
completările ulterioare.
Raportul anual
Art. 42. — Consiliul Concurenței întocmește un raport
anual privind ajutoarele de stat acordate în România, pe
care îl înaintează spre aprobare Guvernului. Raportul se
transmite Comisiei Europene și se publică în Monitorul
Oficial al României, Partea I, în vederea asigurării
transparenței în acest domeniu.
CAPITOLUL VII
Dispoziții finale
Plafoane
Art. 43. — Plafoanele exprimate în procente sau în
sume la valoarea absolută, menționate la art. 23 și 29, pot
fi actualizate prin ordine ale președintelui Consiliului
Concurenței.
Publicarea deciziilor Consiliului Concurenței
Art. 44. — Consiliul Concurenței asigură publicarea
deciziilor luate în aplicarea prezentei legi prin orice mijloace
de informare, ținând seama de interesul părților și cu
asigurarea protecției informațiilor secrete de stat sau a
informațiilor secrete de serviciu.

8

MONITORUL OFICIAL AL ROMÂNIEI, PARTEA I, Nr. 744/16.VIII.2005

Drepturile persoanelor interesate
Art. 45. — (1) Consiliul Concurenței publică, prin orice
mijloace, informații cu privire la notificările primite, precum
și ordinele privind deschiderea investigațiilor în conformitate
cu art. 17 alin. (4).
(2) Orice persoană interesată poate transmite punctul
său de vedere cu privire la măsura față de care s-a
dispus deschiderea investigației în conformitate cu art. 17
alin. (4).
(3) Orice persoană interesată poate informa Consiliul
Concurenței cu privire la orice ajutor de stat presupus
ilegal sau orice utilizare presupusă abuzivă a ajutorului de
stat. În cazul în care Consiliul Concurenței, pe baza
informațiilor de care dispune, consideră că nu există motive
suficiente pentru a se pronunța asupra cazului, informează
persoanele interesate asupra acestui fapt.
(4) La cerere, orice persoană interesată poate obține o
copie a oricărei decizii emise de Consiliul Concurenței.
Atacarea deciziilor Consiliului Concurenței
Art. 46. — Deciziile Consiliului Concurenței, emise în
baza prezentei legi, pot fi atacate de către persoanele
interesate, în termen de 30 de zile de la publicare sau,
după caz, de la comunicare, în procedură de contencios
administrativ, la Curtea de Apel București. Hotărârea va fi
pronunțată fără drept de apel, împotriva ei putând fi
declarat recurs la Înalta Curte de Casație și Justiție.

Confidențialitate
Art. 47. — (1) Consiliul Concurenței, furnizorii de ajutor
de stat, personalul angajat al acestora, alți funcționari
publici, precum și alte persoane interesate au obligația de
a nu dezvălui informațiile sau documentele obținute în
aplicarea prezentei legi și care au caracter de informații
secrete de stat sau informații secrete de serviciu.
(2) Orice persoană care utilizează sau divulgă, în alte
scopuri decât cele prevăzute de prezenta lege, documente
sau informații cu caracter de secret profesional, primite sau
de care a luat cunoștință în îndeplinirea atribuțiilor de
serviciu sau în legătură cu serviciul, răspunde potrivit legii
penale, putând fi obligată și la repararea prejudiciului
cauzat.
(3) Informațiile și documentele pot fi date altor autorități
de concurență, în conformitate cu acordurile internaționale
la care România este parte, cu condiția ca aceste autorități
de concurență să fie supuse unor reguli de confidențialitate
similare.
Intrarea în vigoare a legii
Art. 48. — (1) Această lege intră în vigoare la data de
1 ianuarie 2000.
(2) Pe data intrării în vigoare a prezentei legi orice
dispoziții contrare se abrogă.

N O T Ă:

Reproducem mai jos art. II din Legea nr. 603/2003 și art. XXXIX din Ordonanța Guvernului nr. 94/2004, aprobată
cu modificări și completări prin Legea nr. 507/2004, care nu sunt încorporate în textul republicat al Legii nr. 143/1999:
— Art. II din Legea nr. 603/2003:
îArt. II. — La data intrării în vigoare a prezentei legi, Ordonanța de urgență a Guvernului nr. 97/2002 privind
asigurarea transparenței în domeniul ajutorului de stat și al relațiilor financiare dintre autoritățile publice și întreprinderile
publice, precum și completarea art. 6 din Legea nr. 143/1999 privind ajutorul de stat, publicată în Monitorul Oficial al
României, Partea I, nr. 631 din 26 august 2002, aprobată cu modificări și completări prin Legea nr. 18/2003, se abrogă.“
— Art. XXXIX din Ordonanța Guvernului nr. 94/2004:
îArt. XXXIX. — Ajutoarele de stat instituite de actele normative care fac obiectul prezentei ordonanțe se vor
acorda numai după autorizarea acestora de către Consiliul Concurenței, în conformitate cu legislația națională relevantă.“

EDITOR: PARLAMENTUL ROMÂNIEI — CAMERA DEPUTAȚILOR
Regia Autonomă îMonitorul Oficial“, Str. Parcului nr. 65, sectorul 1, București,
IBAN: RO75RNCB5101000000120001 Banca Comercială Română — S.A. — Sucursala îUnirea“ București
și IBAN: RO12TREZ7005069XXX000531 Direcția de Trezorerie și Contabilitate Publică a Municipiului București
(alocat numai persoanelor juridice bugetare)
Tel. 318.51.29/150, fax 318.51.15, E-mail: marketing@ramo.ro, Internet: www.monitoruloficial.ro
Adresa pentru publicitate: Centrul pentru relații cu publicul, București, șos. Panduri nr. 1,
bloc P33, parter, sectorul 5, tel. 411.58.33 și 410.47.30, tel./fax 410.77.36 și 410.47.23
Tiparul: Regia Autonomă îMonitorul Oficial“
Monitorul Oficial al României, Partea I, nr. 744/16.VIII.2005 conține 8 pagini.

Prețul: 0,55 lei noi/5.500 lei vechi

&JUYDGY|047297]
ISSN 1453—4495

