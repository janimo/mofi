Anul 179 (XXIII) — Nr. 907

PARTEA I

Miercuri, 21 decembrie 2011

LEGI, DECRETE, HOTĂRÂRI ȘI ALTE ACTE

SUMAR

Pagina
DECIZII ALE CURȚII CONSTITUȚIONALE
Decizia nr. 1.246 din 22 septembrie 2011 referitoare la
excepția de neconstituționalitate a dispozițiilor art. 3
lit. c) teza întâi prima și a doua liniuță, precum și teza
a doua din Legea nr. 146/1997 privind taxele judiciare
de timbru ....................................................................

2–3

Decizia nr. 1.248 din 22 septembrie 2011 referitoare la
excepția de neconstituționalitate a dispozițiilor art. 17
din Legea nr. 146/1997 privind taxele judiciare de
timbru ........................................................................

3–5

Decizia nr. 1.249 din 22 septembrie 2011 referitoare la
excepția de neconstituționalitate a dispozițiilor art. 3
lit. c) teza întâi a doua liniuță din Legea nr. 146/1997
privind taxele judiciare de timbru................................

5–7

Decizia nr. 1.280 din 29 septembrie 2011 referitoare la
excepția de neconstituționalitate a prevederilor art. 457
alin. 2 teza a doua din Codul de procedură civilă ......

7–8

Decizia nr. 1.294 din 4 octombrie 2011 referitoare la excepția
de neconstituționalitate a dispozițiilor art. 452—461 din
Codul de procedură civilă ..........................................

9–10

Decizia nr. 1.312 din 4 octombrie 2011 referitoare la excepția
de neconstituționalitate a dispozițiilor art. 138 din
Legea nr. 85/2006 privind procedura insolvenței........

10–12

Decizia nr. 1.314 din 4 octombrie 2011 referitoare la excepția
de neconstituționalitate a dispozițiilor art. 100 alin. (3),
art. 103 alin. (3) și art. 115 din Ordonanța de urgență
a Guvernului nr. 195/2002 privind circulația pe
drumurile publice ........................................................

12–14

Decizia nr. 1.345 din 13 octombrie 2011 referitoare la excepția
de neconstituționalitate a prevederilor art. 33 și 34 din
Legea nr. 85/2006 privind procedura insolvenței și
art. 156 alin. 1 din Codul de procedură civilă ............

14–16

2

MONITORUL OFICIAL AL ROMÂNIEI, PARTEA I, Nr. 907/21.XII.2011

DECIZII ALE CURȚII CONSTITUȚIONALE
CURTEA CONSTITUȚIONALĂ

D E C I Z I A Nr. 1.246
din 22 septembrie 2011

referitoare la excepția de neconstituționalitate a dispozițiilor art. 3 lit. c) teza întâi prima
și a doua liniuță, precum și teza a doua din Legea nr. 146/1997 privind taxele judiciare de timbru
Augustin Zegrean
Acsinte Gaspar
Aspazia Cojocaru
Petre Lăzăroiu
Iulia Antoanella Motoc
Mircea Ștefan Minea
Ion Predescu
Puskás Valentin Zoltán
Tudorel Toader
Cristina Teodora Pop

— președinte
— judecător
— judecător
— judecător
— judecător
— judecător
— judecător
— judecător
— judecător
— magistrat-asistent

Cu participarea reprezentantului Ministerului Public, procuror
Carmen-Cătălina Gliga.
Pe rol se află soluționarea excepției de neconstituționalitate
a dispozițiilor ăart. 3 pct. c) alin. (1) și (5) din Legea nr. 146/1997
privind taxele judiciare de timbru”, excepție ridicată de Carmen
Văleanu în Dosarul nr. 29.447/212/2009 al Judecătoriei
Constanța — Secția civilă și care formează obiectul Dosarului
nr. 118D/2011 al Curții Constituționale.
La apelul nominal se constată lipsa părților, față de care
procedura de citare a fost legal îndeplinită.
Cauza fiind în stare de judecată, președintele acordă
cuvântul reprezentantului Ministerului Public, care pune
concluzii de respingere a excepției de neconstituționalitate ca
neîntemeiată, invocând în acest sens Decizia Curții
Constituționale nr. 169 din 8 februarie 2011.
C U R T E A,

având în vedere actele și lucrările dosarului, constată
următoarele:
Prin Încheierea din 26 iulie 2010, pronunțată în Dosarul
nr. 29.447/212/2009, Judecătoria Constanța — Secția civilă a
sesizat Curtea Constituțională cu excepția de
neconstituționalitate a dispozițiilor ăart. 3 pct. c) alin. (1) și
(5) din Legea nr. 146/1997 privind taxele judiciare de
timbru”, excepție ridicată de Carmen Văleanu într-o cauză
având ca obiect constatarea nulității absolute a unui contract de
vânzare-cumpărare a unor bunuri ce fac obiectul unei
succesiuni, dezbaterea succesiunii și partajarea bunurilor în
cauză.
În motivarea excepției de neconstituționalitate, referitor
la pretinsa încălcare prin textele criticate a dispozițiilor art. 16
din Constituție și, implicit, a prevederilor art. 1 din Protocolul
nr. 12 la Convenția pentru apărarea drepturilor omului și a
libertăților fundamentale, se susține că prin condiționarea
exercitării unui drept de capacitatea de plată a unor taxe de
natură judiciară se restricționează, de fapt, exercitarea acelui
drept pe criterii de avere, fapt al cărui efect indirect și inhibitoriu
constă în crearea unor situații discriminatorii între persoanele
ce au vocație la exercitarea dreptului în cauză.
Cu privire la pretinsa încălcare prin textele criticate a
prevederilor constituționale ale art. 21, se arată că exercitarea
unui drept sau ocrotirea unui drept preexistent numai în urma
plății obligatorii a unor sume de bani creează o piedică ce ar
putea fi insurmontabilă în calea liberului acces la justiție,

permițând doar persoanelor ce pot plăti aceste sume să își
fructifice drepturile ale căror titulari sunt.
Pentru aceleași motive se susține că textele criticate încalcă
și dispozițiile constituționale ale art. 44 referitor la dreptul de
proprietate, ocrotirea dreptului de proprietate rămânând doar un
deziderat câtă vreme aceasta depinde de plata unor sume de
bani.
Judecătoria Constanța — Secția civilă, contrar dispozițiilor
art. 29 alin. (4) din Legea nr. 47/1992, nu și-a exprimat opinia cu
privire la excepția de neconstituționalitate invocată.
Potrivit art. 30 alin. (1) din Legea nr. 47/1992, încheierea de
sesizare a fost comunicată președinților celor două Camere ale
Parlamentului, Guvernului și Avocatului Poporului, pentru a-și
exprima punctele de vedere asupra excepției de
neconstituționalitate.
Președinții celor două Camere ale Parlamentului,
Guvernul și Avocatul Poporului nu au comunicat punctele lor
de vedere asupra excepției de neconstituționalitate.
C U R T E A,

examinând încheierea de sesizare, raportul întocmit de
judecătorul-raportor, concluziile procurorului, dispozițiile legale
criticate, raportate la prevederile Constituției, precum și Legea
nr. 47/1992, reține următoarele:
Curtea Constituțională a fost legal sesizată și este
competentă, potrivit dispozițiilor art. 146 lit. d) din Constituție,
precum și ale art. 1 alin. (2), ale art. 2, 3, 10 și 29 din Legea
nr. 47/1992, să soluționeze excepția de neconstituționalitate.
Obiectul excepției de neconstituționalitate îl constituie,
potrivit încheierii de sesizare, prevederile ăart. 3 pct. c) alin. (1)
și alin. (5) din Legea nr. 146/1997 privind taxele judiciare de
timbru”.
Curtea, având în vedere motivarea excepției de către autorul
acesteia, precum și exigențele art. 62 din Legea nr. 24/2000,
republicată în Monitorul Oficial al României, Partea I, nr. 260 din
21 aprilie 2010, reține că, în realitate, obiectul excepției de
neconstituționalitate îl constituie dispozițiile tezei întâi prima și a
doua liniuță, precum și ale tezei a doua ale art. 3 lit. c) din Legea
nr. 146/1997 privind taxele judiciare de timbru, publicată în
Monitorul Oficial al României, Partea I, nr. 173 din 29 iulie 1997,
care au următorul cuprins: ăAcțiunile și cererile neevaluabile în
bani se taxează astfel:[...]
c) cereri pentru:
— stabilirea calității de moștenitor — 50 lei/moștenitor;
— stabilirea masei succesorale — 3% la valoarea masei
succesorale;
[...]
Separat de această taxă, dacă părțile contestă bunurile de
împărțit, valoarea acestora sau drepturile ori mărimea drepturilor
coproprietarilor în cadrul cererilor de mai sus, taxa judiciară de
timbru se datorează de titularul cererii la valoarea contestată în
condițiile art. 2 alin. (1).”
În opinia autorului excepției, dispozițiile criticate încalcă
prevederile constituționale ale art. 16 — Egalitatea în drepturi,
ale art. 21 — Accesul liber la justiție și ale art. 44 — Dreptul de

MONITORUL OFICIAL AL ROMÂNIEI, PARTEA I, Nr. 907/21.XII.2011
proprietate privată, precum și dispozițiile art. 1 din Protocolul
nr. 12 la Convenția pentru apărarea drepturilor omului și a
libertăților fundamentale privind interzicerea discriminării.
Examinând excepția de neconstituționalitate, Curtea
constată că prin Decizia nr. 948 din 6 iulie 2010, publicată în
Monitorul Oficial al României, Partea I, nr. 546 din 4 august
2010, a statuat că accesul liber la justiție nu interzice stabilirea
taxelor de timbru în justiție, fiind justificat ca persoanele care se
adresează autorităților judecătorești să contribuie la acoperirea
cheltuielilor prilejuite de realizarea actului de justiție. În virtutea
dispozițiilor constituționale ale art. 56 alin. (1), potrivit cărora
ăCetățenii au obligația să contribuie, prin impozite și prin taxe, la
cheltuielile publice”, plata taxelor și a impozitelor reprezintă o
obligație constituțională a cetățenilor. Echivalentul taxelor
judiciare de timbru este integrat în valoarea cheltuielilor stabilite
de instanța de judecată prin hotărârea pe care o pronunță în
cauză, plata acestora revenind părții care cade în pretenții.

3

Curtea a arătat că în același sens este și jurisprudența Curții
Europene a Drepturilor Omului, în care s-a statuat că o
caracteristică a principiului liberului acces la justiție este aceea
că nu este un drept absolut (Hotărârea din 28 mai 1985,
pronunțată în Cauza Ashingdane împotriva Regatului Unit al
Marii Britanii, paragraful 57). Astfel, acest drept, care cere prin
însăși natura sa o reglementare din partea statului, poate fi
subiectul unor limitări atât timp cât nu este atinsă însăși
substanța sa.
Pentru motivele mai sus invocate nu poate fi reținută nici
încălcarea, prin textele criticate, a dispozițiilor constituționale ale
art. 16 și art. 44.
Neintervenind elemente noi, de natură a determina
reconsiderarea jurisprudenței Curții, argumentele și soluția
deciziei menționate își păstrează valabilitatea și în cauza de
fată.

Pentru considerentele expuse mai sus, în temeiul art. 146 lit. d) și al art. 147 alin. (4) din Constituție, precum și al art. 1—3,
al art. 11 alin. (1) lit. A.d) și al art. 29 din Legea nr. 47/1992, cu majoritate de voturi,
CURTEA CONSTITUȚIONALĂ

În numele legii
D E C I D E:

Respinge, ca neîntemeiată, excepția de neconstituționalitate a dispozițiilor art. 3 lit. c) teza întâi prima și a doua liniuță,
precum și teza a doua din Legea nr. 146/1997 privind taxele judiciare de timbru, excepție ridicată de Carmen Văleanu în Dosarul
nr. 29.447/212/2009 al Judecătoriei Constanța — Secția civilă.
Definitivă și general obligatorie.
Pronunțată în ședința publică din data de 22 septembrie 2011.
PREȘEDINTELE CURȚII CONSTITUȚIONALE,

AUGUSTIN ZEGREAN
Magistrat-asistent,
Cristina Teodora Pop
CURTEA CONSTITUȚIONALĂ

D E C I Z I A Nr. 1.248
din 22 septembrie 2011

referitoare la excepția de neconstituționalitate a dispozițiilor art. 17 din Legea nr. 146/1997
privind taxele judiciare de timbru
Augustin Zegrean
Acsinte Gaspar
Aspazia Cojocaru
Petre Lăzăroiu
Iulia Antoanella Motoc
Mircea Ștefan Minea
Ion Predescu
Puskás Valentin Zoltán
Tudorel Toader
Cristina Teodora Pop

— președinte
— judecător
— judecător
— judecător
— judecător
— judecător
— judecător
— judecător
— judecător
— magistrat-asistent

Cu participarea reprezentantului Ministerului Public, procuror
Carmen-Cătălina Gliga.
Pe rol se află soluționarea excepției de neconstituționalitate
a dispozițiilor art. 17 din Legea nr. 146/1997 privind taxele
judiciare de timbru, excepție ridicată de Societatea Comercială
ăMemos Import Export” — S.R.L. din București în Dosarul
nr. 5304.01/3/2009 al Curții de Apel București — Secția a VI-a

comercială și care formează obiectul Dosarului nr. 135D/2011
al Curții Constituționale.
La apelul nominal se constată lipsa părților, față de care
procedura de citare a fost legal îndeplinită.
Magistratul-asistent referă asupra faptului că apărătorul
autorului excepției, domnul avocat Dorel Băicoană Pinkerton,
din cadrul Baroului București, solicită acordarea unui nou termen
de judecată pentru a putea fi prezent în fața Curții
Constituționale, arătând că la data dezbaterilor trebuie să fie
prezent la Tribunalul București — Secția a III-a civilă, iar timpul
scurt avut la dispoziție de la data la care a fost angajat în acest
dosar nu i-a permis să își asigure substituirea.
Reprezentantul Ministerului Public se opune acordării unui
nou termen de judecată.
Curtea, deliberând, în temeiul art. 156 alin. (1) din Codul de
procedură civilă, respinge cererea de amânare, arătând că
domnul avocat Dorel Băicoană Pinkerton a avut timp suficient

4

MONITORUL OFICIAL AL ROMÂNIEI, PARTEA I, Nr. 907/21.XII.2011

pentru a-și asigura prezența în fața Curții Constituționale sau
substituirea.
Cauza fiind în stare de judecată, președintele acordă
cuvântul reprezentantului Ministerului Public, care pune
concluzii de respingere a excepției de neconstituționalitate ca
neîntemeiată, invocând în acest sens Decizia Curții
Constituționale nr. 558 din 3 mai 2011.
C U R T E A,

având în vedere actele și lucrările dosarului, constată
următoarele:
Prin Încheierea din 6 septembrie 2010, pronunțată în Dosarul
nr. 5304.01/3/2009, Curtea de Apel București — Secția a VI-a
comercială a sesizat Curtea Constituțională cu excepția de
neconstituționalitate a dispozițiilor art. 17 din Legea
nr. 146/1997 privind taxele judiciare de timbru, excepție
ridicată de Societatea Comercială ăMemos Import Export” —
S.R.L. din București într-o cauză având ca obiect soluționarea
apelului declarat împotriva unei sentințe comerciale prin care
Societatea Comercială ăMemos Import Export” — S.R.L. a fost
obligată la plata unei sume de bani pentru lipsa de folosință a
spațiului ocupat.
În motivarea excepției de neconstituționalitate se arată
că textul criticat creează un regim juridic privilegiat pentru
categoriile de persoane juridice expres enumerate, în
detrimentul celorlalte categorii de persoane fizice sau juridice
aflate în situații identice, și că nu există argumente de natură
economică sau politică ce ar putea justifica diferența de
tratament între părțile unui proces civil în privința obligațiilor de
taxare.
Curtea de Apel București — Secția a VI-a comercială
apreciază că excepția de neconstituționalitate invocată este
neîntemeiată.
Referitor la pretinsa încălcare a dispozițiilor art. 16 din
Constituție se arată că, potrivit jurisprudenței Curții
Constituționale, principiul egalității nu presupune și egalitate
între cetățeni și instituțiile publice și că instituirea unor excepții
de la plata taxelor de timbru nu constituie o discriminare, fiind de
competența legiuitorului reglementarea unor astfel de exceptări,
având în vedere situațiile juridice diferite, specifice fiecărei
categorii de plătitori.
De asemenea, se susține că taxele judiciare de timbru, ca
orice alte restricții legale, urmăresc un scop legitim și păstrează
un grad rezonabil de proporționalitate între mijloacele folosite și
scopul urmărit, vizând asigurarea fondurilor necesare pentru
administrarea și buna desfășurare a justiției, precum și
descurajarea justițiabililor în formularea de cereri abuzive.
Cu privire la pretinsa încălcare a liberului acces la justiție,
instanța opinează că dispozițiile art. 21 din Constituție și cele
ale art. 6 din Convenția pentru apărarea drepturilor omului și a
libertăților fundamentale nu exclud stabilirea unor condiții
referitoare la introducerea acțiunilor în justiție, printre care și cea
cu privire la plata unor taxe de timbru, și că funcționarea
autorităților publice vizate este finanțată de la bugetul de stat,
motiv pentru care ele nu vor fi obligate să plătească în mod
formal o taxă ce ar fi suportată din același buget și ar urma să
fie vărsată tot în acesta.
Potrivit art. 30 alin. (1) din Legea nr. 47/1992, încheierea de
sesizare a fost comunicată președinților celor două Camere ale
Parlamentului, Guvernului și Avocatului Poporului, pentru a-și
exprima punctele de vedere asupra excepției de
neconstituționalitate.
Guvernul arată că excepția de neconstituționalitate este
neîntemeiată și invocă în acest sens deciziile Curții
Constituționale nr. 373 din 2 octombrie 2003, nr. 951 din
23 septembrie 2008 și nr. 1.511 din 18 noiembrie 2010, prin care

aceasta a reținut că principiul egalității nu semnifică o egalitate
între cetățeni și autoritățile publice.
Președinții celor două Camere ale Parlamentului și
Avocatul Poporului nu au comunicat punctele lor de vedere
asupra excepției de neconstituționalitate.
C U R T E A,

examinând încheierea de sesizare, raportul întocmit de
judecătorul-raportor, punctul de vedere al Guvernului, concluziile
procurorului, dispozițiile legale criticate, raportate la prevederile
Constituției, precum și Legea nr. 47/1992, reține următoarele:
Curtea Constituțională a fost legal sesizată și este
competentă, potrivit dispozițiilor art. 146 lit. d) din Constituție,
precum și ale art. 1 alin. (2), ale art. 2, 3, 10 și 29 din Legea
nr. 47/1992, să soluționeze excepția de neconstituționalitate.
Obiectul excepției de neconstituționalitate îl constituie
prevederile art. 17 din Legea nr. 146/1997 privind taxele
judiciare de timbru, publicată în Monitorul Oficial al României,
Partea I, nr. 173 din 29 iulie 1997, potrivit cărora:
ăSunt scutite de taxa judiciară de timbru cererile și acțiunile,
inclusiv căile de atac formulate, potrivit legii, de Senat, Camera
Deputaților, Președinția României, Guvernul României, Curtea
Constituțională, Curtea de Conturi, Consiliul Legislativ, Avocatul
Poporului, de Ministerul Public și de Ministerul Finanțelor,
indiferent de obiectul acestora, precum și cele formulate de alte
instituții publice, indiferent de calitatea procesuală a acestora,
când au ca obiect venituri publice.”
În opinia autorului excepției, dispozițiile art. 17 din Legea
nr. 146/1997 privind taxele judiciare de timbru încalcă
prevederile constituționale ale art. 16 alin. (2) referitor la
principiul egalității și ale art. 21 alin. (3) privind dreptul la un
proces echitabil, precum și dispozițiile art. 6 din Convenția
pentru apărarea drepturilor omului și a libertăților fundamentale
referitoare la dreptul la un proces echitabil.
Examinând excepția de neconstituționalitate, Curtea
constată că asupra constituționalității dispozițiilor art. 17 din
Legea nr. 146/1997 privind taxele judiciare de timbru s-a mai
pronunțat prin numeroase decizii. Astfel, prin Decizia nr. 373 din
2 octombrie 2003, publicată în Monitorul Oficial al României,
Partea I, nr. 801 din 13 noiembrie 2003, Curtea a stabilit că
scutirea autorităților publice, care intră sub incidența textului de
lege criticat, de taxe, tarife, comisioane sau cauțiuni pentru
cererile, acțiunile și orice alte măsuri pe care le îndeplinesc în
vederea realizării creanțelor bugetare are o justificare obiectivă
și rațională în faptul că autoritățile respective — beneficiare de
alocații bugetare —, fiind finanțate de la bugetul de stat pentru
a putea funcționa, iar taxele respective făcându-se venit tot la
bugetul de stat, ar fi absurd să fie obligate (formal) să plătească
din buget o taxă care revine aceluiași buget.
Referitor la critica de neconstituționalitate bazată pe
susținerea că se încalcă dreptul de liber acces la justiție, Curtea
reține că aceasta este neîntemeiată, întrucât nici dispozițiile
constituționale ale art. 21 și nici cele ale art. 6 din Convenția
pentru apărarea drepturilor omului și a libertăților fundamentale
nu exclud stabilirea unor condiții în legătură cu introducerea
acțiunilor în justiție, între care și aceea a plății unor taxe, așa
cum niciuna dintre aceste prevederi nu stabilește gratuitatea
serviciului public al justiției.
De altfel, prin Decizia nr. 1.394 din 16 decembrie 2008,
publicată în Monitorul Oficial al României, Partea I, nr. 82 din
11 februarie 2009, Curtea a statuat că plata unor taxe sau
impozite reprezintă o obligație constituțională, prevăzută în
art. 56 alin. (1) din Legea fundamentală. Însă, potrivit art. 139
alin. (1) din Constituție, ăImpozitele, taxele și orice alte venituri
ale bugetului de stat și ale bugetului asigurărilor sociale de stat
se stabilesc numai prin lege”, fiind așadar la latitudinea

MONITORUL OFICIAL AL ROMÂNIEI, PARTEA I, Nr. 907/21.XII.2011
legiuitorului să stabilească scutiri de taxe sau impozite având în
vedere situații diferite, fără ca prin aceasta să se aducă atingere
principiului egalității în drepturi.

5

Întrucât nu au intervenit elemente noi, de natură să modifice
jurisprudența Curții, atât soluția, cât și considerentele deciziilor
menționate își păstrează valabilitatea și în prezenta cauză.

Pentru considerentele expuse mai sus, în temeiul art. 146 lit. d) și al art. 147 alin. (4) din Constituție, precum și al art. 1—3,
al art. 11 alin. (1) lit. A.d) și al art. 29 din Legea nr. 47/1992,
CURTEA CONSTITUȚIONALĂ

În numele legii
D E C I D E:

Respinge, ca neîntemeiată, excepția de neconstituționalitate a dispozițiilor art. 17 din Legea nr. 146/1997 privind taxele
judiciare de timbru, excepție ridicată de Societatea Comercială ăMemos Import Export” — S.R.L. din București în Dosarul
nr. 5304.01/3/2009 al Curții de Apel București — Secția a VI-a comercială.
Definitivă și general obligatorie.
Pronunțată în ședința publică din data de 22 septembrie 2011.
PREȘEDINTELE CURȚII CONSTITUȚIONALE,

AUGUSTIN ZEGREAN
Magistrat-asistent,
Cristina Teodora Pop
CURTEA CONSTITUȚIONALĂ

D E C I Z I A Nr. 1.249
din 22 septembrie 2011

referitoare la excepția de neconstituționalitate a dispozițiilor art. 3 lit. c) teza întâi a doua liniuță
din Legea nr. 146/1997 privind taxele judiciare de timbru
Augustin Zegrean
Acsinte Gaspar
Aspazia Cojocaru
Petre Lăzăroiu
Iulia Antoanella Motoc
Mircea Ștefan Minea
Ion Predescu
Puskás Valentin Zoltán
Tudorel Toader
Cristina Teodora Pop

— președinte
— judecător
— judecător
— judecător
— judecător
— judecător
— judecător
— judecător
— judecător
— magistrat-asistent

Cu participarea reprezentantului Ministerului Public, procuror
Carmen-Cătălina Gliga.
Pe rol se află soluționarea excepției de neconstituționalitate
a dispozițiilor art. 3 alin. (1) lit. c) din Legea nr. 146/1997 privind
taxele judiciare de timbru și a prevederilor art. 1 pct. 3 din Legea
nr. 276/2009 privind aprobarea Ordonanței de urgență a
Guvernului nr. 212/2008 pentru modificarea și completarea Legii
nr. 146/1997 privind taxele judiciare de timbru, excepție ridicată
de Simion Megheșan, Ioan-Aurel Megheșan, Dumitru-Ilie
Megheșan, Vasile Megheșan, Mărioara Gherasim (Megheșan),
Ilie-Simion Megheșan și Aurel Megheșan în Dosarul
nr. 11.845/320/2009 al Judecătoriei Târgu Mureș și care
formează obiectul Dosarului nr. 137D/2011 al Curții
Constituționale.
La apelul nominal se constată lipsa părților, față de care
procedura de citare a fost legal îndeplinită.
Cauza fiind în stare de judecată, președintele acordă
cuvântul reprezentantului Ministerului Public, care pune
concluzii de respingere a excepției de neconstituționalitate ca
neîntemeiată, invocând în acest sens practica Curții
Constituționale în materie.

C U R T E A,

având în vedere actele și lucrările dosarului, constată
următoarele:
Prin Încheierea din 13 decembrie 2010, pronunțată în
Dosarul nr. 11.845/320/2009, Judecătoria Târgu Mureș a
sesizat Curtea Constituțională cu excepția de
neconstituționalitate a dispozițiilor art. 3 alin. (1) lit. c) din
Legea nr. 146/1997 privind taxele judiciare de timbru și a
prevederilor art. 1 pct. 3 din Legea nr. 276/2009, excepție
ridicată de Simion Megheșan, Ioan-Aurel Megheșan, DumitruIlie Megheșan, Vasile Megheșan, Mărioara Gherasim
(Megheșan), Ilie-Simion Megheșan și Aurel Megheșan în
soluționarea unui litigiu având ca obiect dezbaterea unei
succesiuni.
În motivarea excepției de neconstituționalitate, cu privire
la pretinsa încălcare prin textele criticate a prevederilor
constituționale ale art. 21 și a dispozițiilor art. 6 paragraful 1 din
Convenția pentru apărarea drepturilor omului și a libertăților
fundamentale, a dispozițiilor art. 10 din Declarația Universală a
Drepturilor Omului, a prevederilor art. 14 paragraful 1 din Pactul
privind drepturile civile și politice și, implicit, a dispozițiilor art. 11
și art. 20 din Constituție, se susține că, prin condiționarea
accesului la instanța de judecată în vederea soluționării cererilor
de partaj de plata taxei de timbru, este îngrădit dreptul la un
proces echitabil. Se arată, de asemenea, că modul de calcul al
taxei de timbru duce la valori ale acesteia inechitabil de mari,
fapt ce îngrădește practic accesul la justiție al celor care trebuie
să le plătească.
Referitor la pretinsa încălcare prin textele criticate a
dispozițiilor art. 44 și art. 46 din Constituție se arată că, prin
impunerea unor taxe de timbru inechitabil de mari pentru
stabilirea masei succesorale, coindivizarii care nu pot realiza un
partaj pe cale amiabilă sunt obligați practic să rămână în

6

MONITORUL OFICIAL AL ROMÂNIEI, PARTEA I, Nr. 907/21.XII.2011

indiviziune forțată, fapt ce încalcă dreptul de proprietate,
transformând totodată dreptul la moștenire într-un drept pur
teoretic.
Pentru aceleași motive se susține că sunt încălcate și
prevederile constituționale ale art. 53, drepturile anterior
enunțate fiind încălcate în mod nejustificat, fără ca această
restrângere să fie necesară și proporțională cu situația care a
determinat-o.
Cu privire la pretinsa încălcare a dispozițiilor art. 56 din
Constituție se arată că modul de calcul al taxei de timbru pentru
stabilirea masei succesorale nu asigură o așezare justă a
sarcinilor fiscale, așa cum prevede această normă
constituțională.
Se susține totodată că textele criticate nu asigură din partea
instanțelor naționale o satisfacție efectivă a drepturilor
persoanelor aflate în situația de a plăti taxa de timbru criticată,
fapt ce contravine prevederilor art. 8 din Declarația Universală a
Drepturilor Omului.
În motivarea demersului lor, autorii excepției susțin, de
asemenea, că prevederile Ordonanței de urgență a Guvernului
nr. 51/2008 privind ajutorul public judiciar în materie civilă,
potrivit cărora instanțele pot acorda reduceri sau chiar scutiri la
plata taxei de timbru sau pot admite plata eșalonată a acesteia,
nu constituie un argument pentru menținerea acestei taxe la
valoarea actuală, de 3% din valoarea masei succesorale,
întrucât facilitățile la plată amintite sunt condiționate de un
anumit nivel al veniturilor persoanei în cauză.
Judecătoria Târgu Mureș apreciază că excepția de
neconstituționalitate invocată este neîntemeiată.
Instanța face trimitere, în susținerea acestei opinii, la Decizia
Curții Constituționale nr. 765 din 3 iunie 2010, Decizia nr. 849 din
24 iunie 2010 și Decizia nr. 1.202 din 5 octombrie 2010 și arată
că stabilirea taxei de timbru în raport de cota ce s-ar cuveni
fiecărei părți în cadrul partajului ar presupune o anticipare a
soluției instanței, fapt ce ar fi echivalent cu o antepronunțare,
precum și că utilizarea criteriului obiectiv stabilit de lege
ăvaloarea masei partajabile” nu prejudiciază părțile, ale căror
cheltuieli legate de ieșirea din indiviziune sunt reglate prin
hotărârea judecătorească.
Potrivit art. 30 alin. (1) din Legea nr. 47/1992, încheierea de
sesizare a fost comunicată președinților celor două Camere ale
Parlamentului, Guvernului și Avocatului Poporului, pentru a-și
exprima punctele de vedere asupra excepției de
neconstituționalitate.
Guvernul susține că excepția de neconstituționalitate
invocată este neîntemeiată și arată că dispozițiile criticate nu
contravin prevederilor constituționale ale art. 21, întrucât accesul
la justiție nu înseamnă gratuitate, fiind normal și legal ca
justițiabilii să contribuie prin plata unor taxe la acoperirea
cheltuielilor instanțelor judecătorești. Sunt invocate în acest sens
Decizia Curții Constituționale nr. 814 din 17 septembrie 2007,
Decizia nr. 210 din 10 iulie 2002, Decizia nr. 504 din 20 aprilie
2010 și Decizia nr. 948 din 6 iulie 2010. Se arată, de asemenea,
că, potrivit dispozițiilor Ordonanței de urgență a Guvernului
nr. 51/2008 privind ajutorul public judiciar în materie civilă,
instanțele pot acorda anumitor categorii de persoane facilități la
plata taxelor judiciare de timbru, constând în plata în rate a
acestor taxe, reducerea cuantumului lor sau chiar scutirea de
plată.
Președinții celor două Camere ale Parlamentului și
Avocatul Poporului nu au comunicat punctele lor de vedere
asupra excepției de neconstituționalitate.
C U R T E A,

examinând încheierea de sesizare, raportul întocmit de
judecătorul-raportor, punctul de vedere al Guvernului, concluziile
procurorului, dispozițiile legale criticate, raportate la prevederile
Constituției, precum și Legea nr. 47/1992, reține următoarele:

Curtea Constituțională a fost legal sesizată și este
competentă, potrivit dispozițiilor art. 146 lit. d) din Constituție,
precum și ale art. 1 alin. (2), ale art. 2, 3, 10 și 29 din Legea
nr. 47/1992, să soluționeze excepția de neconstituționalitate.
Obiectul excepției de neconstituționalitate îl constituie,
potrivit încheierii de sesizare, prevederile art. 3 alin. (1) lit. c) din
Legea nr. 146/1997 privind taxele judiciare de timbru și
prevederile art. 1 pct. 3 din Legea nr. 276/2009 privind
aprobarea Ordonanței de urgență a Guvernului nr. 212/2008
pentru modificarea și completarea Legii nr. 146/1997 privind
taxele judiciare de timbru.
Analizând dosarul și având în vedere faptul că, potrivit
dispozițiilor art. 62 din Legea nr. 24/2000 privind normele de
tehnică legislativă pentru elaborarea actelor normative,
republicată în Monitorul Oficial al României, Partea I, nr. 260 din
21 aprilie 2010, de la data intrării lor în vigoare, modificările și
completările sunt încorporate în actul normativ de bază și fac
corp comun cu acesta, Curtea reține că obiectul excepției de
neconstituționalitate îl constituie, în realitate, art. 3 lit. c) teza
întâi a doua liniuță din Legea nr. 146/1997 privind taxele
judiciare de timbru, publicată în Monitorul Oficial al României,
Partea I, nr. 173 din 29 iulie 1997.
Textul criticat are următorul cuprins:
— Art.3. lit. c): ăAcțiunile și cererile neevaluabile în bani se
taxează astfel:
[...]
c) cereri pentru:
— stabilirea masei succesorale — 3% la valoarea masei
succesorale.”
În opinia autorilor excepției, dispozițiile criticate încalcă
prevederile constituționale ale art. 11 — Dreptul internațional și
dreptul intern, ale art. 20 —Tratatele internaționale privind
drepturile omului, ale art. 21 —Accesul liber la justiție, ale art. 44 —
Dreptul de proprietate privată, ale art. 46 — Dreptul la
moștenire, ale art. 53 — Restrângerea exercițiului unor drepturi
sau al unor libertăți și ale art. 56 — Contribuții financiare, precum
și dispozițiile art. 6 paragraful 1 din Convenția pentru apărarea
drepturilor omului și a libertăților fundamentale, ale art. 8 și 10
din Declarația Universală a Drepturilor Omului și ale art. 14
paragraful 1 din Pactul privind drepturile civile și politice
referitoare la dreptul la un proces echitabil.
Examinând excepția de neconstituționalitate, Curtea
constată că prin Decizia nr. 948 din 6 iulie 2010, publicată în
Monitorul Oficial al României, Partea I, nr. 546 din 4 august
2010, raportat la o critică similară de neconstituționalitate, cu
privire la art. 3 lit. c) din Legea nr. 146/1997, a statuat că accesul
liber la justiție nu interzice stabilirea taxelor de timbru în justiție,
fiind justificat ca persoanele care se adresează autorităților
judecătorești să contribuie la acoperirea cheltuielilor prilejuite de
realizarea actului de justiție. În virtutea dispozițiilor
constituționale ale art. 56 alin. (1), potrivit cărora cetățenii au
obligația să contribuie, prin impozite și prin taxe, la cheltuielile
publice, plata taxelor și a impozitelor reprezintă o obligație
constituțională a cetățenilor. Echivalentul taxelor judiciare de
timbru este integrat în valoarea cheltuielilor stabilite de instanța
de judecată prin hotărârea pe care o pronunță în cauză, plata
acestora revenind părții care cade în pretenții. În același sens
este, de altfel, și jurisprudența Curții Europene a Drepturilor
Omului, în care s-a statuat că o caracteristică a principiului
liberului acces la justiție este aceea că nu este un drept absolut
(Hotărârea din 28 mai 1985, pronunțată în Cauza Ashingdane
împotriva Regatului Unit al Marii Britani, paragraful 57). Astfel,
acest drept, care cere prin însăși natura sa o reglementare din
partea statului, poate fi subiectul unor limitări atât timp cât nu
este atinsă însăși substanța sa.
Neintervenind elemente noi, de natură a determina
reconsiderarea jurisprudenței Curții, argumentele și soluția
deciziei menționate își păstrează valabilitatea și în cauza de
față.

MONITORUL OFICIAL AL ROMÂNIEI, PARTEA I, Nr. 907/21.XII.2011

7

Pentru considerentele expuse mai sus, în temeiul art. 146 lit. d) și al art. 147 alin. (4) din Constituție, precum și al art. 1—3,
al art. 11 alin. (1) lit. A.d) și al art. 29 din Legea nr. 47/1992, cu majoritate de voturi,
CURTEA CONSTITUȚIONALĂ

În numele legii
D E C I D E:

Respinge, ca neîntemeiată, excepția de neconstituționalitate a dispozițiilor art. 3 lit. c) teza întâi a doua liniuță din Legea
nr. 146/1997 privind taxele judiciare de timbru, excepție ridicată de Simion Megheșan, Ioan-Aurel Megheșan, Dumitru-Ilie
Megheșan, Vasile Megheșan, Mărioara Gherasim (Megheșan), Ilie-Simion Megheșan și Aurel Megheșan în Dosarul
nr. 11.845/320/2009 al Judecătoriei Târgu Mureș.
Definitivă și general obligatorie.
Pronunțată în ședința publică din data de 22 septembrie 2011.
PREȘEDINTELE CURȚII CONSTITUȚIONALE,

AUGUSTIN ZEGREAN
Magistrat-asistent,
Cristina Teodora Pop

CURTEA CONSTITUȚIONALĂ

D E C I Z I A Nr. 1.280
din 29 septembrie 2011

referitoare la excepția de neconstituționalitate a prevederilor art. 457 alin. 2 teza a doua
din Codul de procedură civilă
Augustin Zegrean
Aspazia Cojocaru
Acsinte Gaspar
Mircea Ștefan Minea
Iulia Antoanella Motoc
Ion Predescu
Puskás Valentin Zoltán
Tudorel Toader
Andreea Costin

— președinte
— judecător
— judecător
— judecător
— judecător
— judecător
— judecător
— judecător
— magistrat-asistent

Cu participarea reprezentantului Ministerului Public, procuror
Antonia Constantin.
Pe rol se află soluționarea excepției de neconstituționalitate
a prevederilor art. 457 alin. 2 teza a doua din Codul de
procedură civilă, excepție ridicată de Municipiul Piatra-Neamț,
prin primar, în Dosarul nr. 3.101/103/2010 al Tribunalului Neamț —
Secția comercială și de contencios administrativ, și care
formează
obiectul
Dosarului
Curții
Constituționale
nr. 4.420D/2010.
La apelul nominal se constată lipsa părților, față de care
procedura de citare este legal îndeplinită.
Magistratul-asistent referă asupra faptului că partea
Societatea Comercială E.ON Energie Romania — S.A. din
Târgu Mureș a depus la dosar înscrisuri prin care solicită
respingerea excepției de neconstituționalitate ca neîntemeiată și
precizează că denumirea societății s-a schimbat din Societatea
Comercială E.ON Gaz Romania — S.A. în Societatea
Comercială E.ON Energie Romania — S.A., potrivit noului
certificat de înregistrare atașat, în copie, înscrisurilor depuse.
Cauza fiind în stare de judecată, președintele acordă
cuvântul reprezentantului Ministerului Public, care pune

concluzii de respingere a excepției de neconstituționalitate ca
neîntemeiată.
C U R T E A,

având în vedere actele și lucrările dosarului, constată
următoarele:
Prin Decizia civilă nr. 209/RCOM din 7 octombrie 2010,
pronunțată în Dosarul nr. 3.101/103/2010, Tribunalul Neamț —
Secția comercială și de contencios administrativ a sesizat
Curtea Constituțională cu excepția de neconstituționalitate
a dispozițiilor art. 457 alin. 2 teza a doua din Codul de
procedură civilă, excepție ridicată de Municipiul Piatra-Neamț,
prin primar, într-o cauză având ca obiect soluționarea recursului
formulat împotriva unei încheieri privind contestație la executare
și suspendare executare silită.
În motivarea excepției de neconstituționalitate autorul
susține, în esență, că dispozițiile legale criticate sunt
neconstituționale, întrucât, pentru a răspunde exigențelor
constituționale, ar trebui eliminată din textul criticat sintagma
ăinclusiv pe perioada suspendării executării silite prin poprire”,
sintagmă introdusă prin Legea nr. 459/2006.
Tribunalul Neamț — Secția comercială și de contencios
administrativ consideră că prevederile legale criticate sunt
constituționale.
Potrivit prevederilor art. 30 alin. (1) din Legea nr. 47/1992,
încheierea de sesizare a fost comunicată președinților celor
două Camere ale Parlamentului, Guvernului și Avocatului
Poporului, pentru a-și exprima punctele de vedere asupra
excepției de neconstituționalitate ridicate.
Președinții celor două Camere ale Parlamentului,
Avocatul Poporului și Guvernul nu au comunicat punctele lor
de vedere asupra excepției de neconstituționalitate.

8

MONITORUL OFICIAL AL ROMÂNIEI, PARTEA I, Nr. 907/21.XII.2011
C U R T E A,

examinând încheierea de sesizare, raportul întocmit de
judecătorul-raportor, concluziile procurorului, dispozițiile legale
criticate, raportate la prevederile Constituției, reține următoarele:
Curtea Constituțională a fost legal sesizată și este
competentă, potrivit dispozițiilor art. 146 lit. d) din Constituție,
precum și ale art. 1 alin. (2), ale art. 2, 3, 10 și 29 din Legea
nr. 47/1992, să soluționeze prezenta excepție.
Obiectul excepției de neconstituționalitate îl constituie
prevederile art. 457 alin. 2 teza a doua din Codul de procedură
civilă, text de lege care are următorul cuprins: ă[...] Din momentul
indisponibilizării și până la achitarea integrală a obligațiilor
prevăzute în titlul executoriu, inclusiv pe perioada suspendării
executării silite prin poprire, terțul poprit nu va face nicio altă
plată sau altă operațiune care ar putea diminua suma
indisponibilizată, dacă legea nu prevede altfel.”
În opinia autorului excepției de neconstituționalitate,
prevederile legale criticate contravin dispozițiilor art. 11 privind
dreptul internațional și dreptul intern, art. 20 referitor la tratatele
internaționale privind drepturile omului, art. 44 alin. (1) și (2)
privind dreptul de proprietate privată și art. 53 privind
restrângerea exercițiului unor drepturi sau al unor libertăți din
Constituție.
Examinând excepția de neconstituționalitate, Curtea
constată că textul criticat reglementează poprirea ca formă de
executare silită mobiliară, în condițiile în care terțul poprit este
reprezentat de o instituție bancară. Este evident faptul că
această modalitate de recuperare a creanțelor în cazul în care
a fost dispusă asupra conturilor bancare ale debitorului poprit
prezintă unele particularități, fără însă a putea fi constatată o
încălcare a prevederilor din Legea fundamentală invocate de
către autorul excepției.
Referitor la dispozițiile legale criticate, Curtea s-a mai
pronunțat și a reținut, prin Decizia nr. 336 din 16 septembrie
2004, publicată în Monitorul Oficial al României, Partea I, nr. 922
din 11 octombrie 2004, că poprirea se realizează prin intermediul
unei proceduri suple și rapide în vederea recuperării creditului,
dispozițiile criticate având ca finalitate tocmai asigurarea
celerității executării prestației la care debitorul este obligat
printr-un titlu executoriu. În considerarea acestor rațiuni și pentru
prevenirea unor eventuale abuzuri din partea debitorilor
rău-platnici, în sensul tergiversării executării obligațiilor ce le
incumbă, legiuitorul a prevăzut în mod expres înființarea popririi,
fără obligația somării prealabile a debitorului.

De asemenea, Curtea constată că prin Decizia nr. 9 din
18 ianuarie 2005, publicată în Monitorul Oficial al României,
Partea I, nr. 115 din 4 februarie 2005, a statuat că din
interpretarea dispozițiilor art. 457 alin. 2 din Codul de procedură
civilă rezultă că în cazul debitorului titular de conturi bancare, la
cererea creditorului, poprirea se înființează asupra sumelor
existente și viitoare, acestea fiind indisponibilizate numai în
limita necesară realizării creanței. Prin această măsură este
anihilată reaua-credință a debitorului care refuză să execute
voluntar o obligație certă, lichidă și exigibilă ce constituie titlu
executoriu.
Referitor la susținerea potrivit căreia pe perioada suspendării
executării silite nu încetează și măsura popririi, Curtea constată
că rațiunea introducerii acestei sintagme, astfel cum rezultă și
din expunerea de motive a Legii nr. 459/2006 pentru modificarea
și completarea Codului de procedură civilă, este aceea de a
fluidiza raporturile juridice născute între creditor, debitor și terțul
poprit. De asemenea, Curtea reține că textul precizează in
terminis că indisponibilizarea sumelor existente la data sesizării
băncii și până la achitarea integrală a obligațiilor este extinsă și
pe perioada suspendării executării silite prin poprire, tocmai
pentru a nu zădărnici recuperarea sumelor aferente titlului
executoriu. Acestea vor fi doar indisponibilizate pe perioada
suspendării executării silite.
Poprirea pe conturi este un act de executare efectuat în
cadrul executării silite, care poate fi desființat doar de instanță
prin contestația le executare. Suspendarea executării are ca
efect neefectuarea pe viitor, pe o perioadă de timp determinată,
a altor acte de executare, respectiv distribuirea sumelor
indisponibilizate. În situația în care executarea silită se face prin
poprire, sumele aflate în conturile bancare rămân
indisponibilizate, ele nefiind distribuite creditorilor pe perioada
suspendării executării.
În final, Curtea observă că, pe de o parte, dispozițiile art. 11
și art. 20 din Constituție nu au relevanță în cauza de față,
deoarece nu se constată nicio neconcordanță între pactele și
tratatele la care România este parte (Pactul internațional cu
privire la drepturile economice, sociale și culturale, Pactul
internațional cu privire la drepturile civile și politice, invocate de
autorul excepției) și legile interne, iar pe de altă parte, dispozițiile
art. 53 din Legea fundamentală nu au incidență în cauză,
deoarece nu s-a constatat restrângerea exercițiului vreunui
drept sau al vreunei libertăți fundamentale.

Pentru considerentele expuse mai sus, în temeiul art. 146 lit. d) și al art. 147 alin. (4) din Constituție, precum și al art. 1—3,
al art. 11 alin. (1) lit. A. d) și al art. 29 din Legea nr. 47/1992, cu majoritate de voturi,
CURTEA CONSTITUȚIONALĂ

În numele legii
D E C I D E:

Respinge, ca neîntemeiată, excepția de neconstituționalitate a prevederilor art. 457 alin. 2 teza a doua din Codul de
procedură civilă, excepție ridicată de Municipiul Piatra-Neamț, prin primar, în Dosarul nr. 3.101/103/2010 al Tribunalului Neamț —
Secția comercială și de contencios administrativ.
Definitivă și general obligatorie.
Pronunțată în ședința publică din data de 29 septembrie 2011.
PREȘEDINTELE CURȚII CONSTITUȚIONALE,

AUGUSTIN ZEGREAN
Magistrat-asistent,
Andreea Costin

MONITORUL OFICIAL AL ROMÂNIEI, PARTEA I, Nr. 907/21.XII.2011

9

CURTEA CONSTITUȚIONALĂ

D E C I Z I A Nr. 1.294
din 4 octombrie 2011

referitoare la excepția de neconstituționalitate a dispozițiilor art. 452—461
din Codul de procedură civilă
Augustin Zegrean
Aspazia Cojocaru
Acsinte Gaspar
Mircea Ștefan Minea
Iulia Antoanella Motoc
Ion Predescu
Puskás Valentin Zoltán
Tudorel Toader
Ionița Cochințu

— președinte
— judecător
— judecător
— judecător
— judecător
— judecător
— judecător
— judecător
— magistrat-asistent

Cu participarea reprezentantului Ministerului Public, procuror
Simona Ricu.
Pe rol se află soluționarea excepției de neconstituționalitate
a dispozițiilor art. 452—461 din Codul de procedură civilă,
excepție ridicată de Societatea Comercială ăVinoteca Willy”
S.R.L. din Iași în Dosarul nr. 19.989/245/2008 al Tribunalului
Iași — Secția civilă, care formează obiectul Dosarului Curții
Constituționale nr. 2.857D/2010.
La apelul nominal se constată lipsa părților, față de care
procedura de citare a fost legal îndeplinită.
Cauza fiind în stare de judecată, președintele acordă
cuvântul reprezentantului Ministerului Public, care pune
concluzii de respingere a excepției de neconstituționalitate.
C U R T E A,

având în vedere actele și lucrările dosarului, constată
următoarele:
Prin Încheierea din 20 ianuarie 2010, pronunțată în Dosarul
nr. 19.989/245/2008, Tribunalul Iași — Secția civilă a sesizat
Curtea Constituțională cu excepția de neconstituționalitate
a dispozițiilor art. 452—461 din Codul de procedură civilă,
excepție ridicată de Societatea Comercială ăVinoteca Willy” —
S.R.L. din Iași într-o cauză civilă având ca obiect validarea unei
popriri.
În motivarea excepției de neconstituționalitate autoarea
acesteia arată că prevederile criticate, referitoare la procedura
de poprire și la procedura de realizare a acesteia, contravin
art. 44 și art. 45 din Constituție prin faptul că împiedică accesul
liber la piața economică și de capital, precum și dreptul de a
dispune liber de bunurile dobândite în proprietate, cu atât mai
mult cu cât societatea debitoare are ea însăși bunuri în
proprietate, ceea ce o face solvabilă.
Tribunalul Iași — Secția civilă opinează în sensul că
excepția de neconstituționalitate este neîntemeiată.
Potrivit dispozițiilor art. 30 alin. (1) din Legea nr. 47/1992,
încheierea de sesizare a fost comunicată președinților celor
două Camere ale Parlamentului, Guvernului și Avocatului
Poporului, pentru a-și exprima punctele de vedere asupra
excepției de neconstituționalitate.
Președinții celor două Camere ale Parlamentului,
Guvernul și Avocatul Poporului nu au comunicat punctele lor
de vedere cu privire la excepția de neconstituționalitate.
C U R T E A,

examinând încheierea de sesizare, raportul întocmit de
judecătorul-raportor, concluziile procurorului, dispozițiile legale

criticate, raportate la prevederile Constituției, precum și Legea
nr. 47/1992, reține următoarele:
Curtea Constituțională a fost legal sesizată și este
competentă, potrivit dispozițiilor art. 146 lit. d) din Constituție,
precum și ale art. 1 alin. (2), ale art. 2, 3, 10 și 29 din Legea
nr. 47/1992, să soluționeze prezenta excepție.
Obiectul excepției de neconstituționalitate îl constituie
dispozițiile art. 452—461 din Codul de procedură civilă, dispoziții
ce reglementează instituția popririi.
Autoarea excepției consideră că textele de lege criticate
contravin prevederilor constituționale ale art. 44 privind dreptul
de proprietate privată și art. 45 privind libertatea economică.
Examinând excepția de neconstituționalitate, Curtea reține
că dispozițiile art. 452—461 din Codul de procedură civilă au
mai fost supuse controlului de constituționalitate în raport cu
critici similare, formulate chiar de autoarea prezentei excepții de
neconstituționalitate, în acest sens fiind Decizia nr. 527 din
27 aprilie 2010, publicată în Monitorul Oficial al României,
Partea I, nr. 355 din 31 mai 2010.
Astfel, Curtea a statuat că poprirea se realizează prin
intermediul unei proceduri suple și rapide în vederea recuperării
creditului, dispozițiile criticate având ca finalitate tocmai
asigurarea celerității executării prestației la care debitorul este
obligat printr-un titlu executoriu, în considerarea acestei rațiuni
și pentru prevenirea unor eventuale abuzuri din partea
debitorilor rău-platnici, în sensul tergiversării executării
obligațiilor ce le incumbă.
Așa fiind, legiuitorul a prevăzut în mod expres înființarea
popririi, fără obligația somării prealabile a debitorului, în temeiul
art. 399 din Codul de procedură civilă, care prevede că împotriva
oricărui act de executare se poate face contestație de către cei
interesați sau vătămați prin executare, debitorul beneficiind
astfel de toate garanțiile procesuale pentru realizarea deplină a
acestor drepturi, supunând cenzurii instanței măsura dispusă,
în cadrul unei proceduri contradictorii.
Cu privire la susținerile autoarei excepției referitoare la
încălcarea dispozițiilor constituționale ale art. 44, Curtea a
constatat că și acestea sunt neîntemeiate, deoarece debitorul
trebuie să execute voluntar și cu bună-credință obligația certă,
lichidă și exigibilă constatată prin titlul executoriu, pentru a nu
leza dreptul legal recunoscut al titularului creanței.
De asemenea, referitor la încălcarea dispozițiilor art. 45 din
Constituție, Curtea a reținut că, potrivit normei constituționale,
libertatea economică nu este absolută, ci trebuie exercitată în
condițiile legii. Așadar, nu se poate susține că executarea silită
a debitorului persoană juridică conduce la încălcarea libertății
economice a acestuia.
În sensul celor arătate sunt și deciziile Curții Constituționale
nr. 336 din 16 septembrie 2004, publicată în Monitorul Oficial al
României, Partea I, nr. 922 din 11 octombrie 2004, și nr. 1.498
din 10 noiembrie 2009, publicată în Monitorul Oficial a României,
Partea I, nr. 909 din 24 decembrie 2009.
Întrucât nu au intervenit elemente noi, de natură să
determine reconsiderarea jurisprudenței Curții Constituționale,
atât soluția, cât și considerentele cuprinse în aceste decizii își
păstrează valabilitatea și în cauza de față.

10

MONITORUL OFICIAL AL ROMÂNIEI, PARTEA I, Nr. 907/21.XII.2011

Pentru considerentele expuse mai sus, în temeiul art. 146 lit. d) și al art. 147 alin. (4) din Constituție, precum și al art. 1—3,
al art. 11 alin. (1) lit. A.d) și al art. 29 din Legea nr. 47/1992,
CURTEA CONSTITUȚIONALĂ

În numele legii
D E C I D E:

Respinge, ca neîntemeiată, excepția de neconstituționalitate a dispozițiilor art. 453—461 din Codul de procedură civilă,
excepție ridicată de Societatea Comercială ăVinoteca Willy” — S.R.L. din Iași în Dosarul nr. 19.989/245/2008 al Tribunalului Iași —
Secția civilă.
Definitivă și general obligatorie.
Pronunțată în ședința publică din data de 4 octombrie 2011.
PREȘEDINTELE CURȚII CONSTITUȚIONALE,

AUGUSTIN ZEGREAN
Magistrat-asistent,
Ionița Cochințu

CURTEA CONSTITUȚIONALĂ

D E C I Z I A Nr. 1.312
din 4 octombrie 2011

referitoare la excepția de neconstituționalitate a dispozițiilor art. 138 din Legea nr. 85/2006
privind procedura insolvenței
Augustin Zegrean
Aspazia Cojocaru
Acsinte Gaspar
Mircea Ștefan Minea
Iulia Antoanella Motoc
Ion Predescu
Puskás Valentin Zoltán
Tudorel Toader
Ionița Cochințu

— președinte
— judecător
— judecător
— judecător
— judecător
— judecător
— judecător
— judecător
— magistrat-asistent

Cu participarea reprezentantului Ministerului Public, procuror
Simona Ricu.
Pe rol se află soluționarea excepției de neconstituționalitate
a dispozițiilor art. 138 din Legea nr. 85/2006 privind procedura
insolvenței, excepție ridicată de Cornel Militaru în Dosarul
nr. 2454.1/105/2009 al Curții de Apel Ploiești — Secția
comercială și de contencios administrativ și fiscal, care
formează
obiectul
Dosarului
Curții
Constituționale
nr. 653D/2011.
La apelul nominal se constată lipsa părților, față de care
procedura de citare a fost legal îndeplinită.
Cauza fiind în stare de judecată, președintele acordă
cuvântul reprezentantului Ministerului Public, care pune
concluzii de respingere ca neîntemeiată a excepției de
neconstituționalitate, invocând Decizia Curții Constituționale
nr. 358 din 25 martie 2010, arătând totodată că nemulțumirea
autorului excepției cu privire la modul în care a fost aplicat textul
legal criticat excedează competenței Curții.
C U R T E A,

având în vedere actele și lucrările dosarului, constată
următoarele:
Prin Încheierea din 2 mai 2011, pronunțată în Dosarul
nr. 2454.1/105/2009, Curtea de Apel Ploiești — Secția

comercială și de contencios administrativ și fiscal a sesizat
Curtea Constituțională cu excepția de neconstituționalitate
a dispozițiilor art. 138 din Legea nr. 85/2006 privind
procedura insolvenței, excepție ridicată de Cornel Militaru cu
ocazia soluționării recursului formulat împotriva Sentinței
nr. 1.760/2010, pronunțată de Tribunalul Prahova, prin care a
fost admisă cererea lichidatorului judiciar în sensul instituirii
răspunderii pentru plata pasivului neacoperit al societății
debitoare.
În motivarea excepției de neconstituționalitate autorul
susține că prin dispozițiile art. 138 din Legea nr. 85/2006 se
instituie prezumția culpei persoanei a cărei răspundere
personală patrimonială se solicită a fi stabilită, iar, în prezenta
cauză, aceasta a fost făcută fără a se fi efectuat o minimă
administrare de probatorii, cel puțin o expertiză contabilă, astfel
fiind încălcat dreptul la un proces echitabil.
Curtea de Apel Ploiești — Secția comercială și de
contencios administrativ și fiscal apreciază că excepția de
neconstituționalitate este neîntemeiată, sens în care face
referire la jurisprudența Curții Constituționale.
Potrivit dispozițiilor art. 30 alin. (1) din Legea nr. 47/1992,
încheierea de sesizare a fost comunicată președinților celor
două Camere ale Parlamentului, Guvernului și Avocatului
Poporului, pentru a-și exprima punctele de vedere asupra
excepției de neconstituționalitate.
Președinții celor două Camere ale Parlamentului,
Guvernul și Avocatul Poporului nu au comunicat punctele lor
de vedere cu privire la excepția de neconstituționalitate.

MONITORUL OFICIAL AL ROMÂNIEI, PARTEA I, Nr. 907/21.XII.2011
C U R T E A,

examinând încheierea de sesizare, raportul întocmit de
judecătorul-raportor, concluziile procurorului, dispozițiile legale
criticate, raportate la prevederile Constituției, precum și Legea
nr. 47/1992, reține următoarele:
Curtea Constituțională a fost legal sesizată și este
competentă, potrivit dispozițiilor art. 146 lit. d) din Constituție,
precum și ale art. 1 alin. (2), ale art. 2, 3, 10 și 29 din Legea
nr. 47/1992, să soluționeze prezenta excepție.
Obiectul excepției de neconstituționalitate îl constituie
prevederile art. 138 din Legea nr. 85/2006 privind procedura
insolvenței, publicată în Monitorul Oficial al României, Partea I,
nr. 359 din 21 aprilie 2006, cu modificările și completările
ulterioare, care au următorul cuprins:
— Art. 138: ă(1) În cazul în care în raportul întocmit în
conformitate cu dispozițiile art. 59 alin. (1) sunt identificate
persoane cărora le-ar fi imputabilă apariția stării de insolvență a
debitorului, la cererea administratorului judiciar sau a
lichidatorului, judecătorul-sindic poate dispune ca o parte a
pasivului debitorului, persoană juridică, ajuns în stare de
insolvență, să fie suportată de membrii organelor de conducere
și/sau supraveghere din cadrul societății, precum și de orice altă
persoană care a cauzat starea de insolvență a debitorului, prin
una dintre următoarele fapte:
a) au folosit bunurile sau creditele persoanei juridice în
folosul propriu sau în cel al unei alte persoane;
b) au făcut acte de comerț în interes personal, sub
acoperirea persoanei juridice;
c) au dispus, în interes personal, continuarea unei activități
care ducea, în mod vădit, persoana juridică la încetarea de plăți;
d) au ținut o contabilitate fictivă, au făcut să dispară unele
documente contabile sau nu au ținut contabilitatea în
conformitate cu legea;
e) au deturnat sau au ascuns o parte din activul persoanei
juridice ori au mărit în mod fictiv pasivul acesteia;
f) au folosit mijloace ruinătoare pentru a procura persoanei
juridice fonduri, în scopul întârzierii încetării de plăți;
g) în luna precedentă încetării plăților, au plătit sau au dispus
să se plătească cu preferință unui creditor, în dauna celorlalți
creditori.
(11) În cazul plăților prevăzute la alin. (1) lit. g), răspunderea
reprezentantului legal al persoanei juridice nu va putea fi
angajată dacă acestea au fost efectuate, cu bună-credință, în
executarea unui acord cu creditorii, încheiat ca urmare a unor
negocieri extrajudiciare pentru restructurarea datoriilor sale, sub
rezerva ca acordul să fi fost de natură a conduce, în mod
rezonabil, la redresarea financiară a debitorului și să nu fi avut
ca scop prejudicierea și/sau discriminarea unor creditori. În
raportul întocmit în conformitate cu dispozițiile art. 59 alin. (1),
administratorul judiciar/lichidatorul va preciza dacă plățile
prevăzute la alin. (1) lit. g) au fost efectuate în executarea unui
astfel de acord. Prevederile mai sus menționate se vor aplica și
în cazul în care acordul se realizează în cadrul procedurii
prevăzute de Legea nr. 381/2009.
(2) Aplicarea dispozițiilor alin. (1) nu înlătură aplicarea legii
penale pentru faptele care constituie infracțiuni.
(3) Dacă administratorul judiciar ori, după caz, lichidatorul nu
a indicat persoanele culpabile de starea de insolvență a
debitorului și/sau a hotărât că nu este cazul să introducă
acțiunea prevăzută la alin. (1), aceasta poate fi introdusă de
președintele comitetului creditorilor în urma hotărârii adunării
creditorilor ori, dacă nu s-a constituit comitetul creditorilor, de un
creditor desemnat de adunarea creditorilor. De asemenea,
poate introduce această acțiune, în aceleași condiții, creditorul

11

care deține mai mult de 50% din valoarea creanțelor înscrise la
masa credală.
(4) În caz de pluralitate, răspunderea persoanelor prevăzute
la alin. (1) este solidară, cu condiția ca apariția stării de
insolvență să fie contemporană sau anterioară perioadei de timp
în care și-au exercitat mandatul ori în care au deținut poziția care
ar fi putut cauza insolvență. Persoanele în cauză se pot apăra
de solidaritate dacă, în organele colegiale de conducere ale
persoanei juridice, s-au opus la actele ori faptele care au cauzat
insolvență sau au lipsit de la luarea deciziilor care au cauzat
insolvență și au făcut să se consemneze, ulterior luării deciziei,
opoziția lor la aceste decizii.
(5) Cererea introdusă în temeiul alin. (1) sau, după caz,
alin. (3) se va judeca separat, formându-se un dosar care va
purta același număr cu dosarul de fond și căruia i se va adăuga
cuvântul «bis».
(6) În cazul în care s-a pronunțat o hotărâre de respingere a
acțiunii introduse în temeiul alin. (1) sau, după caz, alin. (3),
administratorul judiciar/lichidatorul care nu intenționează să
formuleze recurs împotriva acesteia va notifica creditorii asupra
intenției sale. În cazul în care adunarea generală sau creditorul
care deține mai mult de jumătate din valoarea tuturor creanțelor
decide că se impune introducerea recursului, administratorul
judiciar trebuie să formuleze calea de atac, potrivit legii.”
În opinia autorului excepției de neconstituționalitate,
prevederile legale criticate contravin dispozițiilor constituționale
cuprinse în art. 16 alin. (1) privind egalitatea cetățenilor în fața
legii, art. 21 privind accesul liber la justiție, art. 40 referitor la
dreptul de asociere, art. 44 alin. (1) privind dreptul de proprietate
privată, precum și dispozițiilor art. 6 privind dreptul la un proces
echitabil din Convenția pentru apărarea drepturilor omului și a
libertăților fundamentale și ale art. 8 din Declarația Universală a
Drepturilor Omului, referitoare la dreptul oricărei persoane de a
se adresa în mod efectiv instanțelor judiciare naționale
competente împotriva actelor care violează drepturile
fundamentale ce îi sunt recunoscute prin constituție sau prin
lege.
Examinând excepția de neconstituționalitate, Curtea
constată că prevederile art. 138 din Legea nr. 85/2006 privind
procedura insolvenței au mai fost supuse controlului de
constituționalitate pentru critici de neconstituționalitate similare.
Astfel, prin Decizia nr. 449 din 12 aprilie 2011, publicată în
Monitorul Oficial al României, Partea I, nr. 506 din 18 iulie 2011,
Curtea a reținut că prevederile art. 138 din Legea nr. 85/2006 nu
instituie prezumția de culpă a persoanei a cărei răspundere se
solicită a fi stabilită, ci prevăd în concret natura faptelor
păgubitoare pentru societatea comercială debitoare care pot
antrena răspunderea unor persoane din organele sale de
conducere dacă au contribuit la ajungerea acesteia în stare de
insolvență. Stabilirea existenței unor asemenea fapte și a
măsurii în care ele au contribuit la ajungerea în stare de
insolvență a societății comerciale debitoare se face cu
respectarea tuturor normelor procedurale aplicabile și în dreptul
comun, pe baza unui probatoriu complet și pertinent. În cadrul
acestui proces, persoana a cărei responsabilitate se cere a fi
stabilită poate exercita fără nicio îngrădire dreptul la apărare,
precum și căile legale de atac.
Soluția pronunțată de Curtea Constituțională prin decizia
menționată, precum și considerentele care au stat la baza ei își
păstrează valabilitatea și în cauza de față, întrucât nu se invocă
elemente noi, de natură a schimba această jurisprudență.
Referitor la susținerea potrivit căreia, în speța de față,
cererea lichidatorului a fost admisă și s-a procedat la atragerea
răspunderii pentru starea de insolvență a societății fără a se

12

MONITORUL OFICIAL AL ROMÂNIEI, PARTEA I, Nr. 907/21.XII.2011

efectua niciun probatoriu, aceasta ține de modul în care instanța
de judecată a înțeles să aplice și să interpreteze legea, nefiind
o problemă de contencios constituțional.
În ceea ce privește invocarea art. 16 alin. (1) privind
egalitatea cetățenilor în fața legii, art. 40 referitor la dreptul de

asociere și art. 44 alin. (1) privind dreptul de proprietate privată,
Curtea observă că autorul excepției de neconstituționalitate nu
arată în ce constă pretinsa contrarietate a textului criticat cu
acestea, or Curtea nu se poate substitui prin invocarea unor
motive de neconstituționalitate.

Pentru considerentele expuse, în temeiul art. 146 lit. d) și al art. 147 alin. (4) din Constituție, precum și al art. 1—3, al art. 11
alin. (1) lit. A.d) și al art. 29 din Legea nr. 47/1992,
CURTEA CONSTITUȚIONALĂ

În numele legii
D E C I D E:

Respinge, ca neîntemeiată, excepția de neconstituționalitate a dispozițiilor art. 138 din Legea nr. 85/2006 privind procedura
insolvenței, excepție ridicată de Cornel Militaru în Dosarul nr. 2454.1/105/2009 al Curții de Apel Ploiești — Secția comercială și de
contencios administrativ și fiscal.
Definitivă și general obligatorie.
Pronunțată în ședința publică din data de 4 octombrie 2011.
PREȘEDINTELE CURȚII CONSTITUȚIONALE,

AUGUSTIN ZEGREAN
Magistrat-asistent,
Ionița Cochințu

CURTEA CONSTITUȚIONALĂ

D E C I Z I A Nr. 1.314
din 4 octombrie 2011

referitoare la excepția de neconstituționalitate a dispozițiilor art. 100 alin. (3), art. 103 alin. (3)
și art. 115 din Ordonanța de urgență a Guvernului nr. 195/2002
privind circulația pe drumurile publice
Augustin Zegrean
Acsinte Gaspar
Aspazia Cojocaru
Iulia Antoanella Motoc
Mircea Ștefan Minea
Ion Predescu
Puskás Valentin Zoltán
Tudorel Toader
Cristina Teodora Pop

— președinte
— judecător
— judecător
— judecător
— judecător
— judecător
— judecător
— judecător
— magistrat-asistent

Cu participarea reprezentantului Ministerului Public, procuror
Simona Ricu.
Pe rol se află soluționarea excepției de neconstituționalitate
a dispozițiilor art. 100 alin. (3), art. 103 alin. (3) și art. 115 alin. (1)
și (2) din Ordonanța de urgență a Guvernului nr. 195/2002
privind circulația pe drumurile publice, excepție ridicată de
Ștefan Dorin Pasc în Dosarul nr. 10.836/197/2010 al
Judecătoriei Brașov — Secția civilă, care formează obiectul
Dosarului nr. 837D/2011 al Curții Constituționale.
La apelul nominal se constată lipsa părților, față de care
procedura de citare a fost legal îndeplinită.

Cauza fiind în stare de judecată, președintele acordă
cuvântul reprezentantului Ministerului Public, care pune
concluzii de respingere a excepției de neconstituționalitate ca
neîntemeiată, arătând că textele invocate de autorul excepției
sunt constituționale.
C U R T E A,

având în vedere actele și lucrările dosarului, constată
următoarele:
Prin Încheierea din 9 iunie 2011, pronunțată în Dosarul
nr. 10.836/197/2010, Judecătoria Brașov — Secția civilă a
sesizat Curtea Constituțională cu excepția de
neconstituționalitate a dispozițiilor art. 100 alin. (3), art. 103
alin. (3) și art. 115 alin. (1) și (2) din Ordonanța de urgență a
Guvernului nr. 195/2002 privind circulația pe drumurile
publice, excepție ridicată de Ștefan Dorin Pasc într-o cauză
având ca obiect soluționarea plângerii formulate împotriva
procesului-verbal de constatare și sancționare a unei
contravenții.
În motivarea excepției de neconstituționalitate autorul
acesteia arată că sunt încălcate dispozițiile art. 16 alin. (1) din
Constituție, întrucât legiuitorul a acordat o putere deosebită unor

MONITORUL OFICIAL AL ROMÂNIEI, PARTEA I, Nr. 907/21.XII.2011
cetățeni învestiți cu o funcție publică, respectiv angajaților Poliției
Rutiere, prin exercitarea căreia aceștia pot restrânge exercițiul
drepturilor sau libertăților altor cetățeni.
De asemenea, se susține că restrângerea exercițiului
dreptului de a conduce autovehicule nu poate avea ca temei
legal o ordonanță de urgență, ci doar o lege, pentru că în caz
contrar s-ar încălca prevederile art. 53 din Constituție, potrivit
căruia ăexercițiul unor drepturi sau al unor libertăți poate fi
restrâns numai prin lege”.
Judecătoria Brașov — Secția civilă apreciază că excepția
de neconstituționalitate invocată este neîntemeiată.
Instanța arată în acest sens că prevederea în Ordonanța de
urgență a Guvernului nr. 195/2002, pe lângă sancțiunea
principală, și a unor sancțiuni complementare are ca scop
înlăturarea stării de pericol social și preîntâmpinarea săvârșirii
de noi fapte sancționate de legea contravențională, nefiind
contrară dispozițiilor constituționale, și că reglementarea acestor
sancțiuni prin ordonanță de urgență nu atrage
neconstituționalitatea actului normativ criticat de autorul
excepției.
Potrivit art. 30 alin. (1) din Legea nr. 47/1992, încheierea de
sesizare a fost comunicată președinților celor două Camere ale
Parlamentului, Guvernului și Avocatului Poporului, pentru a-și
exprima punctele de vedere asupra excepției de
neconstituționalitate.
Președinții celor două Camere ale Parlamentului,
Guvernul și Avocatul Poporului nu au comunicat punctele lor
de vedere asupra excepției de neconstituționalitate.
C U R T E A,

examinând încheierea de sesizare, raportul întocmit de
judecătorul-raportor, concluziile autorului excepției și ale
procurorului, dispozițiile legale criticate, raportate la prevederile
Constituției, precum și Legea nr. 47/1992, reține următoarele:
Curtea Constituțională a fost legal sesizată și este
competentă, potrivit dispozițiilor art. 146 lit. d) din Constituție,
precum și ale art. 1 alin. (2), ale art. 2, 3, 10 și 29 din Legea
nr. 47/1992, să soluționeze excepția de neconstituționalitate.
Obiectul excepției de neconstituționalitate îl constituie,
potrivit încheierii de sesizare, dispozițiile art. 100 alin. (3),
art. 103 alin. (3) și art. 115 alin. (1) și (2) din Ordonanța de
urgență a Guvernului nr. 195/2002.
Având în vedere că art. 115 din acest act normativ conține
doar două alineate, obiect al excepției de neconstituționalitate îl
constituie prevederile art. 100 alin. (3), art. 103 alin. (3) și
art. 115 din Ordonanța de urgență a Guvernului nr. 195/2002
privind circulația pe drumurile publice, republicată în Monitorul
Oficial al României, Partea I, nr. 670 din 3 august 2006, cu
modificările și completările ulterioare, care au următorul cuprins:
— Art. 100 alin. (3): ă(3) Constituie contravenție și se
sancționează cu amenda prevăzută în clasa a II-a de sancțiuni
și cu aplicarea sancțiunii contravenționale complementare a
suspendării exercitării dreptului de a conduce pentru o perioadă
de 30 de zile săvârșirea de către conducătorul de autovehicul
sau tramvai a următoarelor fapte:
a) depășirea coloanelor de vehicule oprite la culoarea roșie
a semaforului sau la trecerile la nivel cu calea ferată;
b) neacordarea priorității de trecere pietonilor angajați în
traversarea regulamentară a drumului public prin locurile special
amenajate și semnalizate, aflați pe sensul de deplasare a
autovehiculului sau tramvaiului;

13

c) neacordarea priorității de trecere vehiculelor care au acest
drept;
d) nerespectarea semnificației culorii roșii a semaforului;
e) nerespectarea regulilor privind depășirea;
f) nerespectarea semnalelor, indicațiilor și dispozițiilor
polițistului rutier aflat în exercitarea atribuțiilor de serviciu;
g) neprezentarea la unitatea de poliție competentă pe raza
căreia s-a produs un accident de circulație din care au rezultat
numai pagube materiale, cu excepția cazurilor prevăzute la
art. 79 alin. (2).”;
— Art. 103 alin. (3): ă(3) În cazurile prevăzute la alin. (1) și (2)
hotărârea de suspendare a exercitării dreptului de a conduce se
comunică titularului de către serviciul poliției rutiere, care are în
evidență contravenientul, în termen de 10 zile de la data
constatării ultimei contravenții.”;
— Art. 115: ă(1) Suspendarea exercitării dreptului de a
conduce sau anularea permisului de conducere se dispune de
către poliția rutieră din cadrul Inspectoratului General al Poliției
Române și în cazul în care împotriva titularului acestuia s-a
hotărât o astfel de măsură de către o autoritate străină
competentă pentru o faptă săvârșită pe teritoriul altui stat, în
condițiile stabilite prin Convenția europeană cu privire la efectele
internaționale ale interzicerii exercitării dreptului de a conduce
un vehicul cu motor, adoptată la Bruxelles la 3 iunie 1976,
ratificată de România prin Legea nr. 126/1997.
(2) Hotărârea asupra suspendării exercitării dreptului de a
conduce un vehicul sau anulării permisului de conducere se
comunică titularului de către poliția rutieră care a dispus
măsura.”
În opinia autorului excepției, textele criticate încalcă
prevederile constituționale ale art. 16 alin. (1) privind egalitatea
în drepturi și ale art. 53 alin. (1) referitoare la restrângerea
exercițiului unor drepturi și al unor libertăți.
Examinând excepția de neconstituționalitate, Curtea
constată că nu poate fi reținută critica ce vizează
neconstituționalitatea dispozițiilor art. 100 alin. (3), art. 103
alin. (3) și art. 115 din Ordonanța de urgență a Guvernului
nr. 195/2002 prin raportare la prevederile art. 16 din Constituție,
întrucât principiul egalității are în vedere egalitatea în fața legii
a cetățenilor, respectiv a persoanelor fizice, și nu o potențială
egalitate între aceștia și instituțiile statului sau persoanele care
le reprezintă prin exercitarea unor funcții al căror regim juridic
este expres reglementat.
Curtea constată că prin numeroase decizii, cum sunt Decizia
nr. 210 din 13 martie 2007, publicată în Monitorul Oficial al
României, Partea I, nr. 267 din 20 aprilie 2007, Decizia nr. 287
din 11 martie 2008, publicată în Monitorul Oficial al României,
Partea I, nr. 271 din 7 aprilie 2008, și Decizia nr. 331 din
10 martie 2011, publicată în Monitorul Oficial al României,
Partea I, nr. 348 din 19 mai 2011, a arătat, referitor la invocarea
încălcării prin prevederile art. 100 alin. (3), art. 103 alin. (3) și
art. 115 din Ordonanța de urgență a Guvernului nr. 195/2002 a
dispozițiilor art. 53 din Constituție, că textul constituțional se
referă exclusiv la restrângerea exercițiului unor drepturi sau al
unor libertăți prevăzute de Constituție, iar textele criticate nu
restrâng drepturi constituționale, ci prevăd sancționarea unor
fapte de încălcare a legii care pun în pericol siguranța circulației
rutiere. Pe de altă parte, Curtea a observat, prin aceleași decizii,
că alin. (1) al art. 53 prevede, între alte situații, că exercițiul unor
drepturi poate fi restrâns și pentru apărarea drepturilor și a
libertăților cetățenilor.
Rezultă astfel că art. 53 din Constituție nu este incident în
cauză, nefiind indicat un drept sau o libertate fundamentală
încălcată.

14

MONITORUL OFICIAL AL ROMÂNIEI, PARTEA I, Nr. 907/21.XII.2011

Pentru considerentele expuse mai sus, în temeiul art. 146 lit. d) și al art. 147 alin. (4) din Constituție, precum și al art. 1—3,
al art. 11 alin. (1) lit. A.d) și al art. 29 din Legea nr. 47/1992,
CURTEA CONSTITUȚIONALĂ

În numele legii
D E C I D E:

Respinge ca neîntemeiată excepția de neconstituționalitate a dispozițiilor art. 100 alin. (3), art. 103 alin. (3) și art. 115 din
Ordonanța de urgență a Guvernului nr. 195/2002 privind circulația pe drumurile publice, excepție ridicată de Ștefan Dorin Pasc în
Dosarul nr. 10.836/197/2010 al Judecătoriei Brașov — Secția civilă.
Definitivă și general obligatorie.
Pronunțată în ședința publică din data de 4 octombrie 2011.
PREȘEDINTELE CURȚII CONSTITUȚIONALE,

AUGUSTIN ZEGREAN
Magistrat-asistent,
Cristina Teodora Pop

CURTEA CONSTITUȚIONALĂ

D E C I Z I A Nr. 1.345
din 13 octombrie 2011

referitoare la excepția de neconstituționalitate a prevederilor art. 33 și 34 din Legea nr. 85/2006
privind procedura insolvenței și art. 156 alin. 1 din Codul de procedură civilă
Augustin Zegrean
Aspazia Cojocaru
Acsinte Gaspar
Mircea Ștefan Minea
Ion Predescu
Puskás Valentin Zoltán
Tudorel Toader
Andreea Costin

— președinte
— judecător
— judecător
— judecător
— judecător
— judecător
— judecător
— magistrat-asistent

Cu participarea reprezentantului Ministerului Public, procuror
Antonia Constantin.
Pe rol se află soluționarea excepției de neconstituționalitate
a prevederilor art. 33 și 34 din Legea nr. 85/2006 privind
procedura insolvenței și art. 156 alin. 1 din Codul de procedură
civilă, excepție ridicată de Societatea Comercială ăLucky Star
Impex C&C” — S.R.L. din București în Dosarul
nr. 47.025/3/2009 al Tribunalului București — Secția a VII-a
comercială și care formează obiectul Dosarului Curții
Constituționale nr. 4.240D/2010.
La apelul nominal se constată lipsa părților, față de care
procedura de citare este legal îndeplinită.
Cauza fiind în stare de judecată, președintele acordă
cuvântul reprezentantului Ministerului Public, care precizează
că aspectul invocat de autorul excepției referitor la modul de
comunicare a citației și a actelor de procedură ține de instanța
de fond, iar dispozițiile legale criticate au mai fost analizate în
raport cu prevederile constituționale menționate. Reprezentantul
Ministerului Public pune concluzii de respingere a excepției de
neconstituționalitate ca neîntemeiată și menținere a
jurisprudenței în materie.
C U R T E A,

având în vedere actele și lucrările dosarului, constată
următoarele:
Prin Încheierea din 7 septembrie 2010, pronunțată în Dosarul
nr. 47.025/3/2009, Tribunalul București — Secția a VII-a

comercială a sesizat Curtea Constituțională cu excepția de
neconstituționalitate a dispozițiilor art. 33 și 34 din Legea
nr. 85/2006 privind procedura insolvenței și art. 156 alin. 1
din Codul de procedură civilă, excepție ridicată de Societatea
Comercială ăLucky Star Impex C&C” — S.R.L. din București
într-o cauză având ca obiect soluționarea unei cereri de
deschidere a procedurii insolvenței.
În motivarea excepției de neconstituționalitate autorul
susține, în esență, că prin efectul dispozițiilor legale criticate nu
a avut parte de un proces în care să poată formula și susține
apărarea, neavând cunoștință de termenul de judecată, nu a
avut posibilitatea să depună contestație, concluzii scrise în
susținerea apărării cauzei și nu a avut cunoștință de
întâmpinarea reclamantei. De asemenea, autorul arată că este
neconstituțională numirea administratorului judiciar fără ca
asociații și administratorul societății să aibă cunoștință de acest
lucru și de existența litigiului aflat pe rolul instanței de judecată.
Tribunalul București — Secția a VII-a comercială
consideră că excepția de neconstituționalitate este
neîntemeiată, întrucât prin dispozițiile art. 33 și 34 din Legea
nr. 85/2006 nu se încalcă dreptul la apărare al debitorului sau
dreptul de proprietate, ci, din contră, aceste drepturi sunt
respectate prin acordarea posibilității debitorului să formuleze
contestație în care să invoce excepții și apărări, să solicite
obligarea creditorului la consemnarea unei cauțiuni, iar faptul
că, în urma analizării fondului cererii, se constată că debitorul
este în insolvență, deschizându-se procedura insolvenței, nu
înseamnă că se încalcă dreptul la apărare sau dreptul de
proprietate. Cu privire la art. 156 alin. 1 din Codul de procedură
civilă, apreciază că aceste dispoziții respectă dreptul la apărare
al părților, existând posibilitatea acordării unui termen pentru
pregătirea apărării.
Potrivit prevederilor art. 30 alin. (1) din Legea nr. 47/1992,
încheierea de sesizare a fost comunicată președinților celor
două Camere ale Parlamentului, Guvernului și Avocatului

MONITORUL OFICIAL AL ROMÂNIEI, PARTEA I, Nr. 907/21.XII.2011
Poporului, pentru a-și exprima punctele de vedere asupra
excepției de neconstituționalitate ridicate.
Președinții celor două Camere ale Parlamentului,
Avocatul Poporului și Guvernul nu au comunicat punctele lor
de vedere asupra excepției de neconstituționalitate.
C U R T E A,

examinând încheierea de sesizare, raportul întocmit de
judecătorul-raportor, notele scrise depuse, concluziile
procurorului, dispozițiile legale criticate, raportate la prevederile
Constituției, reține următoarele:
Curtea Constituțională a fost legal sesizată și este
competentă, potrivit dispozițiilor art. 146 lit. d) din Constituție,
precum și ale art. 1 alin. (2), ale art. 2, 3, 10 și 29 din Legea
nr. 47/1992, să soluționeze prezenta excepție.
Obiectul excepției de neconstituționalitate îl constituie art. 33
și 34 din Legea nr. 85/2006 privind procedura insolvenței,
publicată în Monitorul Oficial al României, Partea I, nr. 359 din
21 aprilie 2006, și art. 156 alin. 1 din Codul de procedură civilă,
texte de lege care au următorul cuprins:
— Art. 33 din Legea nr. 85/2006: ă(1) În termen de 48 de ore
de la înregistrarea cererii creditorului îndreptățit să solicite
deschiderea procedurii insolvenței, judecătorul-sindic va
comunica cererea, în copie, debitorului.
(2) În termen de 10 zile de la primirea copiei, debitorul trebuie
fie să conteste, fie să recunoască existența stării de insolvență.
Dacă debitorul contestă starea de insolvență, iar contestația sa
este ulterior respinsă, el nu va mai avea dreptul să solicite
reorganizarea judiciară.
(3) La cererea debitorului, judecătorul-sindic îi poate obliga
pe creditorii care au introdus cererea să consemneze, în termen
de 5 zile, la o bancă, o cauțiune de cel mult 10% din valoarea
creanțelor. Cauțiunea va fi restituită creditorilor, dacă cererea lor
va fi admisă. Dacă cererea va fi respinsă, cauțiunea va fi folosită
pentru a acoperi pagubele suferite de debitori. Dacă nu este
consemnată în termen cauțiunea, cererea introductivă va fi
respinsă.
(4) Dacă judecătorul-sindic stabilește că debitorul este în
stare de insolvență, îi va respinge contestația și va deschide,
printr-o sentință, procedura generală, situație în care un plan de
reorganizare poate fi formulat numai de către administratorul
judiciar sau de către creditorii deținând împreună sau separat
minimum 20% din valoarea masei credale și numai dacă aceștia
își exprimă intenția de a depune un plan în termenul prevăzut la
art. 59 alin. (1), respectiv la art. 60 alin. (2).
(5) Dacă judecătorul-sindic stabilește că debitorul nu este în
stare de insolvență, respinge cererea creditorilor, care va fi
considerată ca lipsită de orice efect chiar de la înregistrarea ei.
(6) Dacă debitorul nu contestă, în termenul prevăzut la
alin. (2), că ar fi în stare de insolvență și își exprimă intenția de
a-și reorganiza activitatea, judecătorul-sindic va da o sentință
de deschidere a procedurii generale. În cazul în care, din
declarația debitorului, făcută până la data pronunțării sentinței,
rezultă că acesta se încadrează în una dintre categoriile
prevăzute la art. 1 alin. (2) sau a mai beneficiat de reorganizare
în ultimii 5 ani anteriori deschiderii procedurii, judecătorul-sindic
va pronunța o sentință de deschidere a procedurii simplificate.
(7) Prin sentința de deschidere a procedurii, judecătorulsindic va dispune administratorului judiciar sau lichidatorului,
după caz, să efectueze notificările prevăzute la art. 61.”;
— Art. 34 din Legea nr. 85/2006: ăPrin sentința de deschidere
a procedurii generale, judecătorul-sindic va desemna un
administrator judiciar, iar în cazul deschiderii procedurii
simplificate va desemna un lichidator provizoriu. Desemnarea
se va face în conformitate cu prevederile art. 11 alin. (1) lit. c),
coroborat cu cele ale art. 19 alin. (1).”;

15

— Art. 156 alin. 1 din Codul de procedură civilă: ăInstanța va
putea da un singur termen pentru lipsă de apărare, temeinic
motivată.”
În opinia autorului excepției de neconstituționalitate,
prevederile legale criticate contravin dispozițiilor art. 21 privind
accesul liber la justiție, art. 24 privind dreptul la apărare, art. 41
privind munca și protecția socială a muncii și art. 44 privind
dreptul de proprietate privată din Constituție, precum și ale art. 6
privind dreptul la un proces echitabil din Convenția pentru
apărarea drepturilor omului și a libertăților fundamentale.
Examinând excepția de neconstituționalitate, Curtea reține
următoarele:
I. Prevederile art. 33 și 34 din Legea nr. 85/2006 au mai fost
supuse controlului de constituționalitate pentru critici de
neconstituționalitate similare. Astfel, prin Decizia nr. 381 din
17 aprilie 2007, publicată în Monitorul Oficial al României,
Partea I, nr. 353 din 24 mai 2007, și Decizia nr. 1.143 din 4
decembrie 2007, publicată în Monitorul Oficial al României,
Partea I, nr. 889 din 27 decembrie 2007, Curtea a constatat că
prevederile art. 33 și 34 din Legea nr. 85/2006 sunt
constituționale. S-a reținut că procedura specială a insolvenței
nu poate fi folosită în mod arbitrar, deoarece legea prevede
condiții stricte pentru introducerea cererii de deschidere a
procedurii, legate de caracterul cert, lichid și exigibil al
creanțelor, precum și de starea de insolvență reală a debitorului.
Garantarea și ocrotirea prin lege a proprietății private sunt
deopotrivă valabile atât în privința apărării intereselor legitime
ale debitorilor, cât și în privința promovării intereselor legitime
ale creditorilor. În legătură cu acest aspect, Curtea a arătat că
procedura prevăzută de textele de lege criticate a fost instituită
de legiuitor tocmai ca un mijloc de constrângere a debitorului
care nu și-a executat voluntar obligațiile de plată, modalitate prin
care nu a fost încălcat dreptul de proprietate al acestuia, în
condițiile în care, în ceea ce îl privește, era ținut de existența
unor creanțe certe, lichide și exigibile, ci s-a asigurat protecția
dreptului de proprietate al titularilor unor asemenea creanțe,
drept încălcat prin refuzul de executare din partea debitorilor
rău-platnici.
Curtea a mai constatat că Legea nr. 85/2006 reglementează
o procedură specială, instituită de legiuitor ca un mijloc de
constrângere a debitorului care nu și-a executat voluntar
obligațiile de plată. Debitorul se poate apăra față de orice
solicitare în acest sens, beneficiind de toate mijloacele și
garanțiile procedurale legale care condiționează desfășurarea
unui proces echitabil. Astfel fiind, atât timp cât debitorul are
posibilitatea de a contesta și a dovedi inexistența stării de
insolvență, nu se poate considera că îi sunt aduse atingeri
dreptului la apărare și la un proces echitabil. Judecătorul-sindic,
atunci când va constata că nu este în insolvență, va trebui să
respingă cererea creditorului, continuând procedura numai când
constată netemeinicia contestației debitorului.
Întrucât nu au intervenit elemente noi, de natură să
determine schimbarea acestei jurisprudențe, soluția pronunțată
de Curte prin deciziile menționate, precum și considerentele
care le-au fundamentat sunt valabile și în prezenta cauză.
Distinct de cele arătate mai sus, Curtea constată că, potrivit
dispozițiilor legale criticate, judecătorul-sindic comunică
debitorului cererea de deschidere a procedurii insolvenței în
termen de 48 de ore de la înregistrare. Acesta are posibilitatea
de a opta între acceptarea soluției cu privire la deschiderea
procedurii insolvenței și propunerea unui plan de reorganizare
sau contestarea soluției de deschidere a procedurii insolvenței,
contestare care însă nu trebuie să tindă spre o simplă
tergiversare a cauzei. Dacă contestația va fi respinsă, un plan de
reorganizare va putea fi propus de administratorul judiciar sau
de către creditori. În plus, Curtea constată că sentința de
deschidere a procedurii insolvenței prin care este desemnat și

16

MONITORUL OFICIAL AL ROMÂNIEI, PARTEA I, Nr. 907/21.XII.2011

administratorul judiciar este un act de procedură care se
comunică prin publicare în Buletinul procedurilor de insolvență,
potrivit art. 7 alin. (1) din lege. Mai mult, potrivit alin. (3) al art. 7
din lege, comunicarea actelor de procedură anterioare
deschiderii procedurii și notificarea deschiderii procedurii se
realizează conform Codului de procedură civilă, care, la art. 266
alin. 3, prevede că hotărârea se va comunica părților, în copie,
în cazul când aceasta este necesară pentru curgerea termenului
de exercitare a apelului și recursului, într-un termen de 7 zile de
la pronunțarea hotărârii.
Împrejurarea că unei părți nu i-a fost comunicată hotărârea
judecătorească nu constituie o problemă de constituționalitate,
ci ține de aplicarea și interpretarea legii, care este apanajul
instanțelor de judecată și nu intră în atribuțiile instanței de
contencios constituțional.
II. Cu privire la neconstituționalitatea dispozițiilor art. 156
alin. 1 din Codul de procedură civilă, raportate la prevederile
art. 21 din Constituție și ale art. 6 din Convenția pentru apărarea
drepturilor omului și a libertăților fundamentale, Curtea reține că

acestea nu constituie o îngrădire a accesului la justiție și nici nu
încalcă principiile constituționale invocate, ci reprezintă o
măsură de descurajare a exercitării cu rea-credință a drepturilor
procesule prin cereri de amânare a procesului în scopul
tergiversării acestuia și al împiedicării înfăptuirii justiției.
Totodată, facultatea instituită pentru judecător, de a nu
acorda un termen pentru lipsă de apărare, caz în care se va
amâna pronunțarea, la cererea părții, pentru depunerea de
concluzii scrise, sau de a acorda un singur termen în acest scop,
implică responsabilitatea acestuia în înfăptuirea actului de
justiție, iar pentru eventualele abuzuri sau greșeli de judecată
datorate încălcării dreptului la apărare, legea prevede remediile
necesare. În acest sens a se vedea Decizia nr. 490 din 8 iunie
2006, publicată în Monitorul Oficial al României, Partea I, nr. 587
din 6 iulie 2006.
Întrucât nu au intervenit elemente noi, de natură să justifice
reconsiderarea jurisprudenței în materie a Curții Constituționale,
soluția și considerentele deciziilor amintite își păstrează
valabilitatea și în prezenta cauză.

Pentru considerentele expuse mai sus, în temeiul art. 146 lit. d) și al art. 147 alin. (4) din Constituție, precum și al art. 1—3,
al art. 11 alin. (1) lit. A.d) și al art. 29 din Legea nr. 47/1992,
CURTEA CONSTITUȚIONALĂ

În numele legii
D E C I D E:

Respinge ca neîntemeiată excepția de neconstituționalitate a prevederilor art. 33 și 34 din Legea nr. 85/2006 privind
procedura insolvenței și art. 156 alin. 1 din Codul de procedură civilă, excepție ridicată de Societatea Comercială ăLucky Star
Impex C&C” — S.R.L. din București în Dosarul nr. 47.025/3/2009 al Tribunalului București — Secția a VII-a comercială.
Definitivă și general obligatorie.
Pronunțată în ședința publică din data de 13 octombrie 2011.
PREȘEDINTELE CURȚII CONSTITUȚIONALE,

AUGUSTIN ZEGREAN

Cristina-Gabriela F. Popescu

Magistrat-asistent,
Andreea Costin

Motivul: Format electronic AUTENTIC, conform Legii nr. 202/1998, republicata.
Locatia:Bucuresti

EDITOR: PARLAMENTUL ROMÂNIEI — CAMERA DEPUTAȚILOR
ăMonitorul Oficial” R.A., Str. Parcului nr. 65, sectorul 1, București; C.I.F. RO427282,
IBAN: RO55RNCB0082006711100001 Banca Comercială Română — S.A. — Sucursala ăUnirea” București
și IBAN: RO12TREZ7005069XXX000531 Direcția de Trezorerie și Contabilitate Publică a Municipiului București
(alocat numai persoanelor juridice bugetare)
Tel. 021.318.51.29/150, fax 021.318.51.15, e-mail: marketing@ramo.ro, internet: www.monitoruloficial.ro
Adresa pentru publicitate: Centrul pentru relații cu publicul, București, șos. Panduri nr. 1,
bloc P33, parter, sectorul 5, tel. 021.401.00.70, fax 021.401.00.71 și 021.401.00.72
Tiparul: ăMonitorul Oficial” R.A.
Monitorul Oficial al României, Partea I, nr. 907/21.XII.2011 conține 16 pagini.

Prețul: 3,20 lei

&JUYDGY|528680]
ISSN 1453—4495

