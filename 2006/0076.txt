PARTEA

Anul 174 (XVIII) — Nr. 76

I

LEGI, DECRETE, HOTĂRÂRI ȘI ALTE ACTE

Vineri, 27 ianuarie 2006

SUMAR
Pagina

Nr.
HOTĂRÂRI ALE GUVERNULUI ROMÂNIEI

DECIZII ALE CURȚII CONSTITUȚIONALE
94.

Decizia nr. 672 din 15 decembrie 2005 referitoare la
excepția de neconstituționalitate a prevederilor
art. 1073 și art. 1082 din Codul civil......................

DECIZII

ALE

Pagina

1–2

CURȚII

— Hotărâre pentru aprobarea Normelor
metodologice de aplicare a Legii nr. 248/2005
privind regimul liberei circulații a cetățenilor români
în străinătate..............................................................

2–8

CONSTITUȚIONALE

CURTEA CONSTITUȚIONALĂ

D E C I Z I A Nr. 672
din 15 decembrie 2005

referitoare la excepția de neconstituționalitate a prevederilor art. 1073 și art. 1082 din Codul civil
Ioan Vida
— președinte
Aspazia Cojocaru
— judecător
Nicolae Cochinescu
— judecător
Constantin Doldur
— judecător
Acsinte Gaspar
— judecător
Kozsokár Gábor
— judecător
Petre Ninosu
— judecător
Ion Predescu
— judecător
Ion Tiucă
— procuror
Maria Bratu
— magistrat-asistent
Pe rol se află soluționarea excepției de neconstituționalitate
a prevederilor art. 1073 și 1082 din Codul civil, excepție
ridicată de Societatea Comercială îComprest 3399 Import
Export“ — S.A. din București în Dosarul nr. 1.622/2004 al
Curții de Apel București — Secția a VI-a comercială.
La apelul nominal lipsesc părțile, față de care procedura
de citare a fost legal îndeplinită.
Reprezentantul Ministerului Public pune concluzii de
respingere a excepției ca nefondată.
C U R T E A,

având în vedere actele și lucrările dosarului, constată
următoarele:
Prin Încheierea din 16 mai 2005, pronunțată în Dosarul
nr. 1.622/2004, Curtea de Apel București — Secția a VI-a
comercială a sesizat Curtea Constituțională cu excepția de
neconstituționalitate a prevederilor art. 1073 și 1082 din

Codul civil, excepție ridicată de Societatea Comercială
îComprest 3399 Import Export“ — S.A. din București.
În motivarea excepției de neconstituționalitate autorul
acesteia susține că textele legale atacate contravin
dispozițiilor art. 135 alin. (1) și alin. (2) lit. a) din
Constituție, întrucât nu instituie o limitare a penalităților față
de cuantumul debitului generator, cu atât mai mult cu cât
debitorul poate fi obligat la plata de penalități de întârziere,
chiar dacă nu a fost de rea-credință.
Instanța de judecată consideră excepția neîntemeiată.
Potrivit art. 30 alin. (1) din Legea nr. 47/1992,
încheierea de sesizare a fost comunicată președinților celor
două Camere ale Parlamentului, Guvernului și Avocatului
Poporului, pentru a-și exprima punctele de vedere asupra
excepției de neconstituționalitate.
Guvernul apreciază excepția ca neîntemeiată.
Avocatul Poporului arată că prevederile legale criticate
sunt constituționale.
Președinții celor două Camere ale Parlamentului nu au
comunicat punctele lor de vedere asupra excepției de
neconstituționalitate ridicate.
C U R T E A,

examinând încheierea de sesizare, punctele de vedere ale
Guvernului și Avocatului Poporului, raportul întocmit de
judecătorul-raportor, concluziile procurorului, prevederile
legale criticate, raportate la dispozițiile Constituției, precum
și Legea nr. 47/1992, reține următoarele:

2

MONITORUL OFICIAL AL ROMÂNIEI, PARTEA I, Nr. 76/27.I.2006

Curtea Constituțională este competentă, potrivit
dispozițiilor art. 146 lit. d) din Constituție, ale art. 1
alin. (2), ale art. 2, 3, 10 și 29 din Legea nr. 47/1992, să
soluționeze excepția de neconstituționalitate.
Obiectul excepției de neconstituționalitate îl constituie
prevederile art. 1073 și 1082 din Codul civil, al căror
conținut este următorul:
— Art. 1073: îCreditorul are dreptul de a dobândi
îndeplinirea exactă a obligației, și în caz contrar are dreptul la
dezdăunare.“;
— Art. 1082: îDebitorul este osândit, de se cuvine, la plata
de daune-interese sau pentru neexecutarea obligației, sau
pentru întârzierea executării, cu toate că nu este rea-credință
din parte-i, afară numai dacă nu va justifica că neexecutarea
provine din o cauză străină, care nu-i poate fi imputată.“
Textul constituțional considerat a fi încălcat este cel al
art. 135 alin. (1) și alin. (2) lit. a), referitor la economia
de piață.

Examinând excepția de neconstituționalitate, Curtea
constată că autorul excepției critică soluția legiuitorului
pentru faptul că nu reglementează o limitare a penalităților
față de cuantumul debitului și că debitorul urmează să fie
obligat la plata acestora, chiar și atunci când este de
bună-credință.
Cele două texte legale criticate stabilesc regula de
principiu privind răspunderea debitorului pentru
neexecutarea obligației și nu modul de recuperare a
prejudiciului. Curtea reține că autorul excepției nu critică
prevederile legale atacate pentru cuprinsul lor, ci pentru
ceea ce lipsește textelor de lege atacate. Potrivit
competenței sale, așa cum este ea prevăzută în art. 2
alin. (3) din Legea nr. 47/1992, și respectând principiul
constituțional al separației puterilor, Curtea Constituțională
nu poate modifica sau completa prevederea legală supusă
controlului, astfel că excepția de neconstituționalitate este
inadmisibilă și urmează să fie respinsă ca atare.

Pentru considerentele expuse mai sus, în temeiul art. 146 lit. d) și al art. 147 alin. (4) din Constituție, precum și
al art. 1—3, al art. 11 alin. (1) lit. A.d) și al art. 29 din Legea nr. 47/1992,
CURTEA

CONSTITUȚIONALĂ

În numele legii
D E C I D E:

Respinge, ca fiind inadmisibilă, excepția de neconstituționalitate a prevederilor art. 1073 și art. 1082 din Codul
civil, excepție ridicată de Societatea Comercială îComprest 3399 Import Export“ — S.A. din București în Dosarul
nr. 1.622/2004 al Curții de Apel București — Secția a VI-a comercială.
Definitivă și general obligatorie.
Pronunțată în ședința publică din data de 15 decembrie 2005.
PREȘEDINTELE CURȚII CONSTITUȚIONALE,

prof. univ. dr. IOAN VIDA
Magistrat-asistent,
Maria Bratu

HOTĂRÂRI ALE GUVERNULUI ROMÂNIEI
GUVERNUL ROMÂNIEI

HOTĂRÂRE
pentru aprobarea Normelor metodologice de aplicare
a Legii nr. 248/2005 privind regimul liberei circulații
a cetățenilor români în străinătate
În temeiul art. 108 din Constituția României, republicată, și al art. 53
din Legea nr. 248/2005 privind regimul liberei circulații a cetățenilor români
în străinătate,
Guvernul României adoptă prezenta hotărâre.
Art. 1. — Se aprobă Normele metodologice de aplicare a Legii
nr. 248/2005 privind regimul liberei circulații a cetățenilor români în
străinătate, prevăzute în anexa care face parte integrantă din prezenta
hotărâre.
Art. 2. — Prezenta hotărâre intră în vigoare la data de 29 ianuarie 2006.
PRIM-MINISTRU

CĂLIN POPESCU-TĂRICEANU
Contrasemnează:
Ministrul administrației și internelor,
Vasile Blaga
p. Ministrul afacerilor externe,
Teodor Baconschi,
secretar de stat
București, 26 ianuarie 2006.
Nr. 94.

MONITORUL OFICIAL AL ROMÂNIEI, PARTEA I, Nr. 76/27.I.2006

3
ANEXĂ

NORME METODOLOGICE
de aplicare a Legii nr. 248/2005 privind regimul liberei circulații a cetățenilor români în străinătate
CAPITOLUL I
Dispoziții generale
Art. 1. — Prezentele norme metodologice stabilesc
actele necesare, procedura, condițiile și termenele de
soluționare a cererilor pentru eliberarea documentelor de
călătorie în străinătate emise de autoritățile române, precum
și procedurile pentru îndeplinirea condițiilor prevăzute de
Legea nr. 248/2005 privind regimul liberei circulații a
cetățenilor români în străinătate, necesare exercitării
dreptului la libera circulație.
Art. 2. — Circulația cetățenilor români în străinătate este
permisă în baza documentelor de călătorie emise în
condițiile prezentelor norme metodologice, de autoritățile
competente române, precum și în baza altor documente
stabilite prin acordurile internaționale la care România sau,
după caz, Guvernul României este parte.
CAPITOLUL II
Documente de călătorie în străinătate
SECȚIUNEA 1
Pașaportul diplomatic și pașaportul de serviciu

Art. 3. — (1) Pașaportul diplomatic și pașaportul de
serviciu sunt documentele de călătorie care se eliberează
de Ministerul Afacerilor Externe, prin Direcția Generală
Afaceri Consulare, la solicitarea instituțiilor sau autorităților
publice interesate ori, după caz, a organismelor interesate,
în cazurile și în condițiile prevăzute de Legea nr. 248/2005.
(2) Solicitările privind eliberarea pașapoartelor
diplomatice sau de serviciu trebuie să fie însoțite de note
justificative în care se precizează scopul și calitatea în care
titularii urmează să se deplaseze în străinătate, întocmite
de instituțiile sau autoritățile ori, după caz, de organismele
interesate.
(3) Procedurile, documentele necesare și termenele de
eliberare a pașapoartelor diplomatice și a pașapoartelor de
serviciu se stabilesc în mod unitar prin instrucțiuni ale
Ministerului Afacerilor Externe, care se comunică instituțiilor,
organismelor și autorităților interesate.
SECȚIUNEA a 2-a
Pașaportul simplu

Art. 4. — (1) Cererile pentru eliberarea pașapoartelor
simple se depun la serviciile publice comunitare pentru
evidența persoanelor, în sistem de ghișeu unic, ori la
serviciile publice comunitare pentru eliberarea și evidența
pașapoartelor simple pe a căror rază titularii își au
domiciliul sau, după caz, reședința.
(2) Cererile pentru eliberarea pașapoartelor simple în
regim de urgență se depun numai la serviciile publice
comunitare pentru eliberarea și evidența pașapoartelor
simple.
Art. 5. — Cererile pentru eliberarea pașapoartelor simple
se depun personal de către solicitanți, însoțite în mod
obligatoriu de următoarele documente:
a) cartea de identitate, cartea de identitate provizorie
sau, după caz, buletinul de identitate, aflate în termen de
valabilitate, în original și în fotocopie. Cartea de identitate
provizorie poate fi acceptată doar dacă este însoțită de
certificatul de naștere, în original și în fotocopie;
b) dovada achitării taxelor și tarifelor de emitere a
pașaportului, precum și, după caz, a tarifului suplimentar

pentru eliberarea pașaportului simplu în regim de urgență,
prevăzut de Legea nr. 248/2005;
c) pașaportul anterior, dacă acesta există.
Art. 6. — (1) În cazul în care, din motive obiective,
solicitanții nu se pot prezenta la serviciile publice
comunitare, cererile pentru eliberarea pașapoartelor simple
se depun prin mandatar, însoțite de documentele prevăzute
la art. 5, precum și de următoarele documente:
a) procură specială, autentificată în țară de către notarul
public, iar în străinătate de misiunile diplomatice ori de
oficiile consulare ale României;
b) carte de identitate, carte de identitate provizorie sau,
după caz, buletin de identitate al persoanei împuternicite,
aflate în termen de valabilitate, în original și în fotocopie;
c) două fotografii color identice ale titularului, cu
dimensiunile de 35 x 45 mm. Fotografiile trebuie să reprezinte
fizionomia actuală a titularului și să fie realizate din față,
pe un fond clar, neutru și de o singură culoare, astfel încât
să permită identificarea conturului capului. Titularul nu
trebuie să aibă capul acoperit și ochii închiși, iar expresia
feței acestuia trebuie să reprezinte o stare comună.
(2) În cazul procurilor speciale autentificate în străinătate
de misiunile diplomatice sau de oficiile consulare ale
României, una dintre fotografii trebuie să fie aplicată pe
procură sau pe cerere, identitatea titularului fiind confirmată
de funcționarul consular prin semnătură și ștampilă.
Art. 7. — (1) Cererile care privesc eliberarea unui
pașaport simplu pentru minor sau includerea acestuia în
pașaportul ambilor părinți ori, după caz, în pașaportul unuia
dintre părinți, în condițiile Legii nr. 248/2005, vor fi însoțite
de următoarele documente:
a) în cazul minorilor care nu au împlinit vârsta de 14 ani:
(i) certificat de naștere, în original și în fotocopie;
(ii) după caz, declarația unui părinte, prin care își
exprimă acordul cu privire la includerea
minorului în pașaportul celuilalt părinte,
certificat de deces ori hotărâre judecătorească
de încredințare a minorului, rămasă definitivă și
irevocabilă;
b) în cazul minorilor care au împlinit vârsta de 14 ani:
(i) carte de identitate, carte de identitate provizorie
sau, după caz, buletin de identitate, aflate în
termen de valabilitate, în original și în
fotocopie. Cartea de identitate provizorie poate
fi acceptată doar dacă este însoțită de
certificatul de naștere, în original și în
fotocopie;
(ii) declarațiile ambilor părinți, a părintelui
supraviețuitor, a părintelui căruia minorul i-a
fost încredințat prin hotărâre judecătorească
rămasă definitivă și irevocabilă sau a
reprezentantului legal, care să ateste acordul
cu privire la eliberarea unui pașaport pentru
minor;
(iii) certificat de deces, hotărâre judecătorească de
încredințare a minorului, rămasă definitivă și
irevocabilă, în original și în fotocopie, în cazul
în care se prezintă doar declarația unuia dintre
părinți, în condițiile prevăzute la pct. (ii);
c) carte de identitate, carte de identitate provizorie sau,
după caz, buletin de identitate al părinților, al unuia dintre
părinți sau, după caz, al reprezentantului legal, aflate în
termen de valabilitate, în original și în fotocopie;
d) documente care atestă că minorul se deplasează
pentru studii sau concursuri oficiale în străinătate, avizate
de o autoritate administrativă cu competențe în domeniu,

4

MONITORUL OFICIAL AL ROMÂNIEI, PARTEA I, Nr. 76/27.I.2006

din care să rezulte perioada și statul sau statele în care
se vor desfășura aceste studii ori concursuri, în situația
prevăzută la art. 17 alin. (3) din Legea nr. 248/2005;
e) documente privind situația medicală a minorului,
emise sau avizate de autoritățile medicale române, în
situația prevăzută la art. 17 alin. (4) din Legea
nr. 248/2005;
f) dovada achitării taxelor și tarifelor de emitere a
pașaportului, precum și, după caz, a tarifului suplimentar
pentru eliberarea pașaportului simplu în regim de urgență;
g) pașaportul simplu al minorului care nu a împlinit
vârsta de 14 ani, dacă se solicită anularea acestuia și
includerea minorului în pașaportul ambilor părinți sau, după
caz, în pașaportul unuia dintre părinți.
(2) Declarațiile prevăzute la alin. (1) pot fi date în fața
funcționarului care primește cererea sau pot fi autentificate
în țară de notarul public, iar în străinătate de misiunile
diplomatice sau de oficiile consulare ale României. În cazul
în care declarațiile se dau în fața autorităților străine,
trebuie să fie îndeplinite condițiile de supralegalizare
prevăzute de lege sau să aibă aplicată apostila conform
Convenției cu privire la suprimarea cerinței supralegalizării
actelor oficiale străine, adoptată la Haga la 5 octombrie
1961, la care România a aderat prin Ordonanța Guvernului
nr. 66/1999, aprobată prin Legea nr. 52/2000, cu
modificările ulterioare. Certificatele de deces prevăzute la
alin. (1) trebuie să fie valabile și cu putere doveditoare pe
teritoriul României, în condițiile legii.
(3) În cazul în care se solicită emiterea pașaportului
pentru minor sau includerea minorului în pașaportul unuia
dintre părinți, în condițiile prevăzute la art. 17 alin. (6) din
Legea nr. 248/2005, părintele care formulează cererea sau,
după caz, care formulează declarația ce atestă acordul cu
privire la eliberarea pașaportului trebuie să prezinte și
hotărârea judecătorească rămasă definitivă și irevocabilă,
prin care instanța a soluționat neînțelegerile dintre părinți
cu privire la exprimarea acordului.
(4) Cererile care privesc eliberarea pașaportului simplu
pentru minorii care nu au împlinit vârsta de 14 ani se
formulează de către ambii părinți, de părintele
supraviețuitor, de părintele căruia i-a fost încredințat prin
hotărâre judecătorească rămasă definitivă și irevocabilă
sau, după caz, de reprezentantul legal. Cererile pot fi
formulate doar de unul dintre părinți atunci când este
împuternicit de către celălalt părinte prin procură specială
autentificată în țară de notarul public, iar în străinătate de
misiunile diplomatice sau de oficiile consulare ale
României, ori când există acordul scris al acestuia,
autentificat în aceleași condiții.
(5) Atunci când din motive obiective nici unul dintre
părinți nu se poate prezenta la serviciile publice
comunitare, cererile prevăzute la alin. (4) pot fi formulate
de o persoană împuternicită de părinți prin procură
specială, autentificată în țară de notarul public, iar în
străinătate de misiunile diplomatice sau de oficiile consulare
ale României.
(6) În cazul în care minorul care nu a împlinit vârsta de
14 ani nu este prezent la depunerea cererii, confirmarea
fotografiei reprezentându-l pe acesta se face de către
părinți, în fața funcționarului care primește cererea sau,
după caz, potrivit procedurii stabilite la art. 6 alin. (2).
Art. 8. — Cererile pentru eliberarea unui pașaport
simplu, care privesc o persoană care urmează să se
deplaseze în străinătate pentru a urma un tratament
medical fără de care viața sau sănătatea îi este pusă în
pericol, pot fi depuse la cel mai apropiat serviciu public
comunitar pentru eliberarea și evidența pașapoartelor
simple, însoțite de documentele prevăzute la art. 5—7,
după caz, precum și de documente privind situația
medicală a titularului, emise sau avizate de autoritățile
medicale române.
Art. 9. — În străinătate, cererile pentru eliberarea
pașapoartelor simple se pot depune personal la misiunile

diplomatice sau la oficiile consulare ale României, cu
aplicarea corespunzătoare a prevederilor art. 5 lit. a) și c)
și, după caz, ale art. 7 alin. (1) lit. a)—c) și g).
Art. 10. — (1) Cererile pentru eliberarea pașapoartelor
simple sau, după caz, pentru includerea minorului în
pașaportul ambilor ori al unuia dintre părinți vor fi
acceptate numai dacă îndeplinesc următoarele condiții:
a) au fost completate corespunzător, prin parcurgerea
tuturor rubricilor;
b) datele înscrise corespund cu datele din documentele
care însoțesc cererea;
c) sunt însoțite de toate documentele corespunzătoare,
dintre cele prevăzute la art. 5—8.
(2) Declarațiile prevăzute la art. 7, dacă nu au fost date
în alte condiții, datele înscrise în cerere, precum și
documentele prezentate în fotocopie se certifică de către
funcționarul care a primit cererea. În situația depunerii
cererilor la misiunile diplomatice sau la oficiile consulare
ale României în străinătate ori prin procură specială
autentificată de acestea, fotocopiile documentelor cerute
potrivit art. 5 și 7 se certifică de către funcționarul
consular, caz în care cererea transmisă spre soluționare
autorităților competente din țară va fi însoțită numai de
copiile documentelor astfel certificate.
(3) Documentele prezentate în original, cu excepția
procurii speciale și a declarației privind acordul părinților,
se restituie solicitantului împreună cu un tichet care conține
mențiuni privind data primirii cererii, numele și prenumele
solicitantului și, după caz, numele și prenumele persoanei
pentru care se solicită eliberarea pașaportului sau
includerea în pașaport, precum și data programată pentru
eliberarea acestuia.
Art. 11. — (1) Competența de soluționare a cererilor
pentru eliberarea pașapoartelor simple revine serviciilor
publice comunitare pentru eliberarea și evidența
pașapoartelor simple pe a căror rază teritorială solicitanții
își au domiciliul sau, după caz, reședința.
(2) În cazul prevăzut la art. 8, competența de
soluționare a cererilor pentru eliberarea pașapoartelor
simple revine serviciilor publice comunitare pentru
eliberarea și evidența pașapoartelor simple la care au fost
depuse cererile.
(3) În situația menționată la alin. (2), precum și în cazul
cererilor depuse la serviciile publice comunitare pentru
eliberarea și evidența pașapoartelor simple pe a căror rază
teritorială titularii își au reședința, eliberarea pașapoartelor
simple se va face numai după consultarea evidențelor
serviciului public comunitar pentru eliberarea și evidența
pașapoartelor simple pe a cărui rază teritorială solicitanții
își au domiciliul. După înmânarea pașaportului simplu,
serviciile publice comunitare pentru eliberarea și evidența
pașapoartelor simple emitente transmit cererea, împreună
cu toată documentația care o însoțește, la serviciul public
comunitar pentru eliberarea și evidența pașapoartelor
simple pe a cărui rază teritorială solicitanții își au domiciliul.
Art. 12. — (1) Autoritățile competente să soluționeze
cererile de eliberare a pașaportului simplu sau, după caz,
de includere a minorilor în pașaportul simplu verifică
îndeplinirea condițiilor prevăzute de Legea nr. 248/2005, pe
baza documentelor prezentate de solicitant, și, în cazul în
care nu rezultă impedimente, emit documentul sau/și, după
caz, efectuează mențiunile corespunzătoare în conținutul
acestuia.
(2) În cazul în care pe baza documentelor prezentate
nu se poate stabili cu certitudine dacă datele de identitate
ale titularului sunt reale, autoritățile competente pot solicita
suplimentar prezentarea oricăruia dintre următoarele
documente, după caz:
a) certificat de naștere;
b) certificat de căsătorie;
c) permis de conducere auto;

MONITORUL OFICIAL AL ROMÂNIEI, PARTEA I, Nr. 76/27.I.2006
d) livret militar;
e) alte documente prevăzute cu fotografie, care pot
servi acestui scop.
Art. 13. — (1) Pașaportul se ridică de către titular sau,
în cazul minorului care nu a împlinit vârsta de 14 ani, de
persoana care a formulat cererea, de la serviciile publice
comunitare sau, după caz, de la misiunile diplomatice și
oficiile consulare ale României în străinătate, la care au
fost depuse cererile.
(2) În cazul în care, din motive obiective, titularul
pașaportului sau, după caz, unul dintre părinții minorului
care nu a împlinit vârsta de 14 ani nu se poate deplasa la
serviciile publice comunitare, pașaportul poate fi ridicat de
persoana împuternicită prin procură specială, autentificată
în țară de notarul public, iar în străinătate de misiunile
diplomatice sau de oficiile consulare ale României.
(3) Pașapoartele care nu au fost ridicate de titulari de
la serviciile publice comunitare pentru evidența persoanelor
la data programată se păstrează pentru o perioadă de
60 de zile, după care se transmit la serviciile publice
comunitare pentru eliberarea și evidența pașapoartelor
simple emitente, unde se păstrează pe întreaga perioadă
de valabilitate a acestora și de unde pot fi ridicate de
către titulari.
Art. 14. — (1) Termenul în care se soluționează cererile
pentru eliberarea pașapoartelor simple sau pentru
includerea minorului în pașaportul ambilor părinți ori, după
caz, în pașaportul unuia dintre părinți nu poate fi mai mare
de 20 de zile lucrătoare.
(2) În cazul cererilor depuse la misiunile diplomatice și
oficiile consulare ale României în străinătate, termenul
pentru eliberarea pașaportului simplu nu poate fi mai mare
de 90 de zile calendaristice de la data depunerii cererii.
(3) Termenul pentru soluționarea cererilor depuse în
condițiile art. 4 alin. (2), cu plata corespunzătoare a
tarifului suplimentar prevăzut de lege, nu poate fi mai mare
de 3 zile lucrătoare.
(4) Termenele prevăzute la alin. (1) și (3) se stabilesc
de către șeful serviciului public comunitar pentru eliberarea
și evidența pașapoartelor simple, în funcție de volumul
cererilor care se primesc în perioada de timp respectivă,
precum și de capacitatea de emitere a documentelor, și se
afișează în spațiile destinate depunerii cererilor, la loc
vizibil, împreună cu lista documentelor și a procedurilor
legale necesare pentru eliberarea pașapoartelor simple,
respectiv pentru includerea minorilor în pașapoarte.
Art. 15. — Împotriva deciziei de respingere a cererii,
comunicată în condițiile prevăzute la art. 21 alin. (2) din
Legea nr. 248/2005, solicitantul poate adresa plângere
prealabilă către prefectul în a cărui subordine se află
serviciul public comunitar pentru eliberarea și evidența
pașapoartelor simple care a soluționat cererea, în condițiile
Legii contenciosului administrativ nr. 554/2004.
SECȚIUNEA a 3-a
Pașaportul simplu temporar

Art. 16. — De la data stabilită prin hotărârea Guvernului
prevăzută la art. 7 alin. (3) din Legea nr. 248/2005, cu
modificările ulterioare, misiunile diplomatice și oficiile
consulare ale României eliberează pașapoarte simple cu
valabilitatea de un an, denumite în continuare pașapoarte
simple temporare.
Art. 17. — (1) Pașapoartele simple temporare se
eliberează de către misiunile diplomatice și oficiile
consulare ale României cetățenilor români care nu mai
posedă documente de călătorie valabile și care dovedesc
necesitatea de a continua călătoria în străinătate sau de
a-și reglementa șederea pe teritoriul unui stat, în cazul în

5

care nu dispun de timpul necesar pentru a intra în posesia
unui pașaport simplu.
(2) Pentru eliberarea pașaportului temporar, cererile vor
fi însoțite de două fotografii ale titularului, care trebuie să
respecte condițiile stabilite la art. 6 alin. (1) lit. c), precum
și, după caz, de documentele prevăzute la:
a) art. 5 lit. a), atunci când este posibilă prezentarea
lor;
b) art. 5 lit. b), cu excepția tarifului suplimentar pentru
eliberarea pașaportului simplu în regim de urgență;
c) art. 7 alin. (1) lit. a)—c).
(3) În situația în care solicitantul nu posedă documente
eliberate de autoritățile române care să îi ateste identitatea,
valabile sau expirate, acesta poate prezenta orice
documente oficiale care conțin datele sale de identitate ori
care pot servi identificării sale.
(4) În scopul efectuării verificărilor necesare pentru
stabilirea identității persoanei pentru care se solicită
eliberarea pașaportului simplu temporar, precum și pentru
verificarea îndeplinirii condițiilor necesare soluționării
cererilor pentru eliberarea pașapoartelor simple temporare,
Direcția Generală Afaceri Consulare din cadrul Ministerului
Afacerilor Externe încheie protocol de colaborare cu
Direcția Generală de Pașapoarte, Inspectoratul Național
pentru Evidența Persoanelor și Centrul Național pentru
Administrarea Bazelor de Date privind Evidența Persoanelor
din cadrul Ministerului Administrației și Internelor.
(5) Pașaportul simplu temporar se eliberează o singură
dată. În cazul în care titularul intenționează să își continue
călătoria sau șederea în străinătate și după data expirării
valabilității pașaportului simplu temporar, acesta trebuie să
solicite eliberarea unui pașaport simplu sau, după caz, a
unui titlu de călătorie înainte de această dată.
(6) În situația prevăzută la alin. (3), dacă pe baza
verificărilor prevăzute la alin. (4) nu se poate stabili cu
certitudine identitatea solicitantului, acestuia i se eliberează
un titlu de călătorie și este îndrumat să se deplaseze în
România pentru clarificarea situației.
(7) Eliberarea unui pașaport simplu temporar se
comunică de îndată la serviciul public comunitar pentru
eliberarea și evidența pașapoartelor simple pe a cărui rază
solicitanții își au domiciliul sau, după caz, au avut ultimul
domiciliu.
Art. 18. — Pașaportul simplu temporar se anulează de
către autoritățile competente potrivit legii să elibereze
pașaportul simplu, odată cu eliberarea acestuia, și se
restituie titularului.
SECȚIUNEA a 4-a
Titlul de călătorie

Art. 19. — (1) Titlul de călătorie este documentul care
se eliberează de misiunile diplomatice sau oficiile consulare
ale României cetățenilor români aflați în străinătate, care
nu mai posedă document de călătorie valabil, pentru ca
titularul să își poată continua călătoria, reglementa șederea
pe teritoriul unui stat ori pentru a se întoarce în țară. De
la data stabilită potrivit art. 7 alin. (3) din Legea
nr. 248/2005, cu modificările ulterioare, titlul de călătorie se
eliberează numai pentru ca titularul să se întoarcă în țară.
(2) La depunerea cererilor pentru eliberarea unui
pașaport simplu, solicitanții predau titlul de călătorie expirat.
SECȚIUNEA a 5-a
Pierderea, furtul și distrugerea documentelor de călătorie

Art. 20. — (1) Soluționarea cererilor pentru eliberarea
unor noi documente de călătorie în cazul pierderii sau
furtului documentelor de călătorie este condiționată de
prezentarea unei adeverințe care să ateste declararea

6

MONITORUL OFICIAL AL ROMÂNIEI, PARTEA I, Nr. 76/27.I.2006

evenimentului, în condițiile prevăzute de art. 25 din Legea
nr. 248/2005. În cazul declarării furtului pașaportului simplu
la cea mai apropiată unitate de poliție din străinătate,
adeverința va fi însoțită și de o traducere a acesteia,
efectuată de un traducător autorizat.
(2) Obligația declarării pierderii poate fi realizată, în
cazul pașaportului simplu, și cu ocazia depunerii cererii
pentru eliberarea unui nou pașaport, situație în care
titularul va declara pe propria răspundere împrejurările
producerii evenimentului.
(3) În cazul distrugerii pașaportului simplu, soluționarea
cererii pentru eliberarea unui nou pașaport este
condiționată de prezentarea pașaportului distrus sau a
fragmentelor din acesta, cu condiția ca acestea să
cuprindă elemente de conținut care să facă posibilă
identificarea documentului.
(4) În situația în care, cu ocazia solicitării eliberării unui
nou document de călătorie, se constată pierderea sau
distrugerea documentului de călătorie valabil de cel puțin
două ori într-un interval de 3 ani, la înmânarea
documentului de călătorie se întocmește proces-verbal de
constatare a contravenției prevăzute la art. 46 lit. n) din
Legea nr. 248/2005.
CAPITOLUL III
Exercitarea dreptului la libera circulație în străinătate
SECȚIUNEA 1
Aplicarea condițiilor cu privire la exercitarea dreptului
la libera circulație în străinătate de către cetățenii români

Art. 21. — (1) Pe baza comunicărilor efectuate de
autoritățile competente române, cu privire la instituirea, în
condițiile legii, a măsurii restrângerii dreptului la libera
circulație, organele poliției de frontieră permit ieșirea din
România a cetățenilor români împotriva cărora a fost
dispusă această măsură numai dacă se află în una dintre
următoarele situații:
a) declară în scris, pe propria răspundere, că nu vor
călători în statul/statele cu privire la care s-a instituit
măsura;
b) prezintă documente de transport care indică o altă
destinație decât statul/statele cu privire la care s-a instituit
măsura;
c) punctul de trecere a frontierei în care se prezintă nu
este unul situat la frontiera comună cu statul cu privire la
care s-a instituit această măsură.
(2) Măsura prevăzută la alin. (1) nu se aplică cetățenilor
români împotriva cărora s-a dispus restrângerea dreptului
la libera circulație, dacă se legitimează în punctul de
trecere a frontierei cu pașaport diplomatic sau de serviciu,
în condițiile art. 28 alin. (4) din Legea nr. 248/2005.
(3) Cetățeanului român împotriva căruia a fost dispusă
măsura suspendării dreptului la libera circulație i se permite
ieșirea din România în condițiile alin. (1), dacă prezintă, în
original și în fotocopie, hotărârea instanței de judecată,
rămasă definitivă și irevocabilă, prin care s-au dispus
suspendarea temporară a executării măsurii suspendării
dreptului la libera circulație și înlocuirea acestei măsuri,
pentru o perioadă limitată de timp, cu măsura restrângerii
dreptului la libera circulație, în condițiile art. 44 din Legea
nr. 248/2005.
(4) În situațiile prevăzute la alin. (1) și (3) organele
poliției de frontieră care au permis ieșirea din România vor
aduce la cunoștință cetățeanului că nerespectarea obligației
de a nu călători în statul/statele cu privire la care s-a
instituit măsura restrângerii dreptului la libera circulație sau
că șederea în statul/statele în care persoana poate călători,
peste perioada dispusă de instanță, poate determina:

a) dispunerea instituirii măsurii suspendării dreptului la
libera circulație pentru o perioadă de până la 3 ani, în
conformitate cu art. 42 alin. (1) din Legea nr. 248/2005;
b) majorarea până la 5 ani a perioadei pentru care se
poate suspenda acest drept, în cazul returnării în baza
unui acord de readmisie din statul pentru care i-a fost
restrâns dreptul la libera circulație în străinătate, în
conformitate cu art. 42 alin. (2) din Legea nr. 248/2002.
Art. 22. — (1) Atunci când intervine decesul soțului sau
al unei rude de până la gradul al IV-lea inclusiv, aflată în
străinătate, ori în alte situații determinate de motive
obiective, instanța poate decide suspendarea, pentru o
perioadă limitată, a executării măsurii restrângerii exercitării
dreptului la libera circulație.
(2) La prezentarea hotărârii judecătorești pronunțate în
condițiile alin. (1), organele poliției de frontieră permit
ieșirea din țară chiar dacă persoana în cauză nu se află în
una dintre situațiile prevăzute la art. 21 alin. (1).
Art. 23. — (1) În vederea îndeplinirii obligației prevăzute
la art. 29 alin. (4) din Legea nr. 248/2005, Direcția
Generală de Pașapoarte poate elibera, la cerere, cu
achitarea taxelor prevăzute de lege, adeverințe pentru:
a) transcrierea certificatelor de naștere și căsătorie în
registrul de stare civilă român, pentru persoane cetățeni
români născuți în străinătate;
b) obținerea pașapoartelor românești în cazul
persoanelor plecate definitiv din România, care nu mai
dețin pașapoarte românești valabile;
c) înscrierea mențiunilor de schimbare a numelui în
registrul de stare civilă român;
d) depunerea cererilor de dobândire/redobândire sau
renunțare la cetățenia română la comisia care funcționează
pe lângă Ministerul Justiției;
e) stabilirea/restabilirea domiciliului în România, în
situația în care solicitantul nu mai deține pașaport valabil.
(2) În adeverințele prevăzute la alin. (1) se înscriu
datele deținute în evidențele Ministerului Administrației și
Internelor privind evidența persoanelor, referitoare la
solicitant, ascendenții și descendenții acestora, care servesc
scopurilor pentru care acestea se întocmesc/se eliberează.
Art. 24. — (1) Cetățenilor români minori li se permite
ieșirea din țară numai însoțiți de o persoană fizică majoră,
dacă sunt prezentate în situațiile prevăzute de art. 30 din
Legea nr. 248/2005, după caz, următoarele documente:
a) declarația celuilalt părinte din care rezultă acordul
acestuia cu privire la efectuarea călătoriei respective în
statul sau în statele de destinație, precum și cu privire la
perioada acesteia;
b) documente doveditoare ale decesului celuilalt soț,
precum:
(i) certificat de deces valabil și cu putere
doveditoare pe teritoriul României, în condițiile
legii;
(ii) hotărâre judecătorească de declarare a morții,
rămasă definitivă, dacă nu a existat timpul
necesar pentru eliberarea certificatului de
deces;
(iii) comunicare oficială primită prin intermediul
misiunilor diplomatice sau al oficiilor consulare
ale României în străinătate, dacă nu a existat
timpul necesar pentru eliberarea unor certificate
de stare civilă;
c) hotărâre judecătorească de încredințare a minorului,
rămasă definitivă și irevocabilă;
d) declarația ambilor părinți sau, după caz, a părintelui
căruia minorul i-a fost încredințat prin hotărâre
judecătorească rămasă definitivă și irevocabilă, a părintelui
supraviețuitor ori a reprezentantului său legal, care să
cuprindă acordul acestora cu privire la efectuarea călătoriei
respective de către minor în statul sau în statele de

MONITORUL OFICIAL AL ROMÂNIEI, PARTEA I, Nr. 76/27.I.2006
destinație, la perioada în care urmează să se desfășoare
călătoria, precum și datele de identitate ale însoțitorului;
e) cu privire la însoțitorul împuternicit de părinți sau,
după caz, de reprezentantul legal, certificat de cazier
judiciar și, după caz, documente din care să rezulte
calitatea de persoană desemnată din cadrul unei societăți
comerciale autorizate, în condițiile legii, să desfășoare
activități de transport internațional de persoane;
f) documente doveditoare ale situației medicale a
minorului, emise sau avizate de autoritățile medicale
române, din care să rezulte perioada și statul ori statele în
care urmează să se acorde tratament medical, dacă sunt
cerute de Legea nr. 248/2005;
g) documente doveditoare privind participarea minorului
la studii sau concursuri în străinătate, avizate de o
autoritate administrativă cu competențe în domeniu, dacă
sunt cerute de Legea nr. 248/2005.
(2) Declarațiile prevăzute la alin. (1), redactate în două
exemplare, și certificatul prevăzut la alin. (1) lit. b) pct. (i),
însoțite de o fotocopie a acestora, trebuie să fie
autentificate în țară de notarul public, iar în străinătate de
misiunile diplomatice sau oficiile consulare ale României
ori, dacă au fost date în fața autorităților străine, să
îndeplinească condițiile de supralegalizare prevăzute de
lege sau să aibă aplicată apostila conform Convenției cu
privire la suprimarea cerinței supralegalizării actelor oficiale
străine, adoptată la Haga la 5 octombrie 1961, la care
România a aderat prin Ordonanța Guvernului nr. 66/1999,
aprobată prin Legea nr. 52/2000, cu modificările ulterioare,
și, după caz, să fie însoțite de traduceri legalizate.
Art. 25. — Declarația dată în condițiile art. 21 alin. (1)
lit. a) și certificatul de cazier judiciar, precum și oricare
dintre documentele care au contribuit la aprecierea
îndeplinirii condițiilor exercitării dreptului la libera circulație
se păstrează, în copie, de către organele poliției de
frontieră din punctul de trecere a frontierei prin care s-a
efectuat ieșirea din țară.
Art. 26. — (1) În vederea punerii în executare a
măsurilor de limitare a exercitării dreptului la libera
circulație în străinătate, comunicate de instanțe în condițiile
legii, Inspectoratul General al Poliției de Frontieră
procedează la instituirea consemnului în sistemul de
evidență a traficului la frontiera de stat, cu privire la
persoana împotriva căreia a fost instituită măsura, perioada
și, după caz, statul/statele pentru care se aplică. Ridicarea
consemnului se face în baza hotărârii instanței, rămasă
definitivă și irevocabilă, prin care s-a dispus încetarea
măsurii sau, după caz, la expirarea perioadei pentru care a
fost dispusă măsura.
(2) Consemnul instituit cu privire la cetățeanul român
împotriva căruia s-a dispus suspendarea dreptului la libera
circulație se înlocuiește temporar, pe perioada stabilită prin
hotărârea definitivă și irevocabilă, prin care s-au dispus
suspendarea temporară a executării măsurii suspendării
dreptului la libera circulație și înlocuirea, pentru o perioadă
limitată de timp, cu măsura restrângerii dreptului la libera
circulație. În acest caz, consemnul nominal va conține
referiri la perioada și statul/statele în care persoana nu
poate călători.
Art. 27. — În vederea punerii în executare a măsurii
suspendării dreptului la libera circulație în străinătate,
Direcția Generală de Pașapoarte are obligația de a
comunica măsura la serviciul public comunitar pentru
eliberarea și evidența pașapoartelor simple de la domiciliul
cetățeanului român împotriva căruia a fost dispusă măsura,
care, pentru perioada stabilită de instanță în condițiile Legii
nr. 248/2005, va refuza temporar eliberarea documentului
de călătorie, iar dacă a fost eliberat, va întreprinde
demersuri pentru a-l retrage.

7

SECȚIUNEA a 2-a
Stabilirea domiciliului în străinătate

Art. 28. — (1) Cetățeanul român care și-a stabilit
domiciliul în străinătate poate depune cerere pentru
aplicarea în pașaportul simplu a mențiunii privind stabilirea
domiciliului într-un anumit stat sau pentru eliberarea unui
pașaport simplu, cu menționarea statului de domiciliu.
(2) Cererile prevăzute la alin. (1) se depun personal, în
străinătate, la misiunile diplomatice sau la oficiile consulare
ale României, iar în țară, la serviciile publice comunitare
pentru evidența persoanelor ori la serviciile publice
comunitare pentru eliberarea și evidența pașapoartelor
simple, pe a căror rază a avut ultimul domiciliu sau, după
caz, reședința, sau la sediul Direcției Generale de
Pașapoarte, însoțite de următoarele documente:
a) pașaportul simplu, precum și fotocopia filei
informatizate și, după caz, a filelor în care sunt aplicate
mențiuni cu privire la dobândirea dreptului de ședere pe
teritoriul acelui stat;
b) dovada achitării taxelor și tarifelor de emitere a
pașaportului precum și, după caz, a tarifului suplimentar
pentru eliberarea pașaportului simplu în regim de urgență
sau aplicarea mențiunii în pașaportul simplu în regim de
urgență;
c) certificate de stare civilă, în original și fotocopie;
d) documente eliberate de autoritățile statului de
domiciliu, în original și fotocopie, împreună cu traducerea
în limba română, din care să rezulte una dintre
următoarele situații:
(i) a dobândit un drept de ședere pentru o
perioadă de cel puțin un an sau, după caz, i
s-a prelungit succesiv dreptul de ședere, în
decurs de un an, pe teritoriul statului respectiv;
(ii) a dobândit un drept de ședere pe teritoriul
statului respectiv, în scopul reunificării familiale
cu o persoană care domiciliază pe teritoriul
acelui stat;
(iii) a dobândit un drept de lungă ședere sau,
după caz, un drept de ședere permanentă pe
teritoriul statului respectiv;
(iv) a dobândit cetățenia statului respectiv;
e) două fotografii color recente identice, cu dimensiunile
de 35 x 45 mm. Dispozițiile art. 6 alin. (1) lit. c),
referitoare la forma și conținutul fotografiilor, se aplică în
mod corespunzător.
(3) În cazul în care, din motive obiective, solicitanții nu
se pot prezenta la serviciile publice comunitare, cererile se
depun prin mandatar, însoțite de documentele prevăzute la
alin. (2), precum și de cele prevăzute la art. 6 alin. (1)
lit. a) și b).
Art. 29. — (1) Domiciliul cetățeanului român minor se
stabilește de drept, în condițiile legii, în statul în care au
domiciliul ambii părinți sau, după caz, doar unul dintre
părinți, dacă există acordul expres al celuilalt părinte.
(2) Dovada domiciliului în străinătate pentru minorul
prevăzut la alin. (1) se poate face fie cu propriul pașaport
în care este menționat statul de domiciliu, fie cu
pașapoartele ambilor părinți, în cazul în care aceștia au
domiciliul în același stat, sau, după caz, cu pașaportul
unuia dintre părinți și declarația celuilalt părinte, prin care
își exprimă acordul cu privire la domiciliu, dată în fața
funcționarului care primește cererea sau autentificată în
țară de notarul public, iar în străinătate de misiunile
diplomatice sau oficiile consulare ale României ori, dacă a
fost dată în fața autorităților străine, să îndeplinească
condițiile de supralegalizare prevăzute de lege sau să aibă
aplicată apostila conform Convenției cu privire la
suprimarea cerinței supralegalizării actelor oficiale străine,
adoptată la Haga la 5 octombrie 1961, la care România a

8

MONITORUL OFICIAL AL ROMÂNIEI, PARTEA I, Nr. 76/27.I.2006

aderat prin Ordonanța Guvernului nr. 66/1999, aprobată
prin Legea nr. 52/2000, cu modificările ulterioare.
Art. 30. — (1) Certificatele de stare civilă eliberate de
autoritățile străine, prezentate în condițiile art. 28, pot fi
acceptate numai după efectuarea transcrierii în registrele
de stare civilă române.
(2) În cazul cererilor depuse la misiunile diplomatice sau
la oficiile consulare ale României în străinătate, fotocopiile
documentelor prezentate în condițiile art. 28 se certifică de
către funcționarul consular. Dispozițiile art. 10 alin. (3),
referitoare la restituirea documentelor originale, se aplică în
mod corespunzător.
Art. 31. — (1) Cererile primite în condițiile art. 28 se
soluționează, după caz, de către serviciile publice
comunitare pentru eliberarea și evidența pașapoartelor
simple sau de către Direcția Generală de Pașapoarte.
(2) În vederea soluționării cererilor depuse în străinătate,
misiunile diplomatice sau oficiile consulare ale României
transmit cererile formulate în condițiile art. 28, însoțite de
fotocopiile documentelor certificate de funcționarul consular,
precum și de celelalte documente prezentate, la Direcția
Generală de Pașapoarte.
Art. 32. — (1) Pașaportul simplu în care a fost aplicată
mențiunea privind stabilirea domiciliului în străinătate se
ridică personal de către titular de la autoritățile competente
la care au fost depuse cererile. În cazul în care, din
motive obiective, titularul pașaportului nu se poate deplasa
la serviciile publice comunitare, pașaportul poate fi ridicat
de persoana împuternicită prin procură specială,
autentificată în țară de notarul public, iar în străinătate de
misiunile diplomatice ori oficiile consulare ale României.
(2) Înmânarea către solicitant a pașaportului simplu în
care a fost aplicată mențiunea privind stabilirea domiciliului
în străinătate, cu aplicarea corespunzătoare a dispozițiilor
referitoare la termenele de soluționare prevăzute la art. 14,
se face concomitent cu predarea următoarelor documente
ale titularului:
a) actul de identitate eliberat de autoritățile române
competente;

b) pașaportul anterior, dacă este cazul.
Art. 33. — (1) Cetățeanul român care are domiciliul în
străinătate își poate stabili oricând, în mod liber, domiciliul
în România.
(2) În situația prevăzută la alin. (1), cererea pentru
eliberarea cărții de identitate se adresează serviciului public
comunitar pentru evidența persoanelor pe raza căruia
locuiește, concomitent cu cererea pentru aplicarea în
pașaport a mențiunii privind stabilirea domiciliului în
România ori pentru anularea mențiunii privind domiciliul în
străinătate sau a pașaportului.
CAPITOLUL IV
Dispoziții finale
Art. 34. — (1) Modelul cererilor pentru eliberarea
documentelor de călătorie sau pentru includerea minorului
în documentele de călătorie ale părinților, al cererilor
formulate de părinți pentru eliberarea pașaportului individual
minorului care nu a împlinit vârsta de 14 ani, precum și
modelul declarației privind acordul celuilalt părinte cu privire
la eliberarea unui pașaport pentru minor se stabilesc prin
dispoziția Direcției Generale de Pașapoarte, iar modelul
declarației pe propria răspundere, prezentată în punctul de
trecere a frontierei, precum și modelul declarației privind
acordul părinților pentru ieșirea din țară a minorului însoțit
de o persoană fizică majoră se stabilesc prin dispoziția
Inspectoratului General al Poliției de Frontieră.
(2) Prin grija conducătorilor autorităților române,
competente să primească și să soluționeze cereri sau să
analizeze cu privire la îndeplinirea condițiilor de exercitare
a dreptului la libera circulație, în condițiile prezentelor
norme metodologice, modelele cererilor și declarațiilor
prevăzute la alin. (1) se pun la dispoziția publicului și pe
pagina proprie de Internet a instituțiilor din care fac parte.

EDITOR: PARLAMENTUL ROMÂNIEI — CAMERA DEPUTAȚILOR
Regia Autonomă îMonitorul Oficial“, Str. Parcului nr. 65, sectorul 1, București; C.U.I. 427282; Atribut fiscal R,
IBAN: RO75RNCB5101000000120001 Banca Comercială Română — S.A. — Sucursala îUnirea“ București
și IBAN: RO12TREZ7005069XXX000531 Direcția de Trezorerie și Contabilitate Publică a Municipiului București
(alocat numai persoanelor juridice bugetare)
Tel. 318.51.29/150, fax 318.51.15, E-mail: marketing@ramo.ro, Internet: www.monitoruloficial.ro
Adresa pentru publicitate: Centrul pentru relații cu publicul, București, șos. Panduri nr. 1,
bloc P33, parter, sectorul 5, tel. 411.58.33 și 410.47.30, tel./fax 410.77.36 și 410.47.23
Tiparul: Regia Autonomă îMonitorul Oficial“
Monitorul Oficial al României, Partea I, nr. 76/27.I.2006 conține 8 pagini.

Prețul: 0,60 lei noi/6.000 lei vechi

&JUYDGY|071803]
ISSN 1453—4495

