PARTEA

Anul 174 (XVIII) — Nr. 33

I

LEGI, DECRETE, HOTĂRÂRI ȘI ALTE ACTE

Vineri, 13 ianuarie 2006

SUMAR

Pagina

Decizia nr. 681 din 15 decembrie 2005 referitoare la
excepția de neconstituționalitate a dispozițiilor
art. 3 alin (3) din Ordonanța de urgență a
Guvernului nr. 56/2003 privind unele drepturi ale
persoanelor aflate în executarea pedepselor
privative de libertate..................................................

DECIZII

ALE

Pagina

1–3

Decizia nr. 683 din 15 decembrie 2005 referitoare la
excepția de neconstituționalitate a dispozițiilor
art. 10 lit. b) din Legea nr. 78/2000 pentru
prevenirea, descoperirea și sancționarea faptelor
de corupție.................................................................

3–4

1.833/2005. — Hotărâre pentru aprobarea Regulamentului
privind organizarea și desfășurarea concursului
național de admitere la programele de formare
specializată în administrația publică — anul de
studii 2005—2006......................................................

DECIZII ALE CURȚII CONSTITUȚIONALE
Decizia nr. 675 din 15 decembrie 2005 referitoare la
excepția de neconstituționalitate a dispozițiilor
art. 215 alin. 3 și 4 din Codul penal......................

Nr.

4–5

HOTĂRÂRI ALE GUVERNULUI ROMÂNIEI

CURȚII

6–8

CONSTITUȚIONALE

CURTEA CONSTITUȚIONALĂ

D E C I Z I A Nr. 675
din 15 decembrie 2005

referitoare la excepția de neconstituționalitate a dispozițiilor art. 215 alin. 3 și 4 din Codul penal
Ioan Vida
Nicolae Cochinescu
Aspazia Cojocaru
Constantin Doldur
Kozsokár Gábor
Acsinte Gaspar
Petre Ninosu
Ion Predescu
Marinela Mincă
Ioana Marilena Chiorean

—
—
—
—
—
—
—
—
—
—

președinte
judecător
judecător
judecător
judecător
judecător
judecător
judecător
procuror
magistrat-asistent

Pe rol se află soluționarea excepției de neconstituționalitate
a dispozițiilor art. 215 alin. 3 și 4 din Codul penal, excepție
ridicată de Dante Ștefan Stroe în Dosarul nr. 6.772/2004 al
Înaltei Curți de Casație și Justiție — Secția penală.
La apelul nominal se constată lipsa părților, față de care
procedura de citare a fost legal îndeplinită.
Cauza fiind în stare de judecată, reprezentantul
Ministerului Public solicită respingerea excepției de
neconstituționalitate ca fiind neîntemeiată, invocând în acest
sens jurisprudența Curții Constituționale în materie.

2

MONITORUL OFICIAL AL ROMÂNIEI, PARTEA I, Nr. 33/13.I.2006
C U R T E A,

C U R T E A,

având în vedere actele și lucrările dosarului, constată
următoarele:
Prin Încheierea din 6 iulie 2005, pronunțată în Dosarul
nr. 6.772/2004, Înalta Curte de Casație și Justiție — Secția
penală a sesizat Curtea Constituțională cu excepția de
neconstituționalitate a dispozițiilor art. 215 alin. 3 și 4 din
Codul penal. Excepția a fost ridicată de Dante Ștefan
Stroe într-o cauză penală având ca obiect săvârșirea
infracțiunii de înșelăciune, prevăzută de art. 215 din Codul
penal.
În motivarea excepției de neconstituționalitate autorul
acesteia susține că dispozițiile legale criticate instituie o
sancțiune penală, în condițiile în care eroarea contractuală
sau neîndeplinirea unei obligații contractuale nu pot fi
sancționate decât prin aplicarea de sancțiuni civile, iar
această instituire contravine libertății comerțului, precum și
prevederilor art. 1 din Protocolul adițional nr. 4 la
Convenția pentru apărarea drepturilor omului și a libertăților
fundamentale.
Înalta Curte de Casație și Justiție — Secția penală și-a
exprimat opinia în sensul că dispozițiile legale criticate nu
îngrădesc libertatea comerțului, ci, dimpotrivă, încurajează
exercitarea drepturilor cu bună-credință, ceea ce trebuie să
stea la baza manifestării lor, protejându-i, deopotrivă, pe
toți participanții la încheierea și derularea actelor
comerciale. Totodată, consideră că alin. 4 al art. 215
ocrotește desfășurarea în condițiile legii a operațiunilor
comerciale bazate pe plăți făcute prin emiterea de cecuri,
sancționând numai acele fapte prin care valorile sociale
apărate sunt încălcate, fără a limita îndeplinirea obligațiilor
contractuale.
Potrivit dispozițiilor art. 30 alin. (1) din Legea
nr. 47/1992, încheierea de sesizare a fost comunicată
președinților celor două Camere ale Parlamentului,
Guvernului și Avocatului Poporului, pentru a-și exprima
punctele de vedere asupra excepției de neconstituționalitate.
Guvernul apreciază că excepția de neconstituționalitate
ridicată nu este întemeiată, întrucât textul legal criticat
incriminează infracțiunea de înșelăciune, care nu trebuie
confundată cu neexecutarea unei obligații contractuale. Așa
cum rezultă din chiar cuprinsul art. 215 alin. 3 din Codul
penal, pentru existența laturii obiective fapta trebuie să fi
fost săvârșită în așa fel încât, fără această eroare, cel
înșelat nu ar fi încheiat contractul în condițiile stipulate,
reglementare care este în deplină concordanță cu
prevederile constituționale.
Avocatul Poporului consideră că textele legale criticate
nu sancționează neîndeplinirea unei obligații contractuale, ci
înșelăciunea practicată la încheierea sau executarea unui
contract, fără ca aceasta să reprezinte o atingere adusă
prevederilor constituționale invocate, așa cum a statuat și
Curtea Constituțională prin deciziile nr. 58/2003,
nr. 215/2005 și nr. 391/2005.
Președinții celor două Camere ale Parlamentului nu au
comunicat Curții Constituționale punctele lor de vedere
asupra excepției de neconstituționalitate.

examinând încheierea de sesizare, punctele de vedere ale
Guvernului și Avocatului Poporului, raportul întocmit de
judecătorul-raportor, concluziile procurorului, dispozițiile
legale criticate, raportate la prevederile Constituției, precum
și Legea nr. 47/1992, reține următoarele:
Curtea Constituțională a fost legal sesizată și este
competentă, potrivit dispozițiilor art. 146 lit. d) din
Constituție, ale art. 1 alin. (2), art. 2, 3, 10 și 29 din
Legea nr. 47/1992, să soluționeze excepția de
neconstituționalitate.
Obiectul excepției de neconstituționalitate îl constituie
dispozițiile art. 215 alin. 3 și 4 din Codul penal, care au
următorul conținut:
îInducerea sau menținerea în eroare a unei persoane cu
prilejul încheierii sau executării unui contract, săvârșită în așa
fel încât, fără această eroare, cel înșelat nu ar fi încheiat sau
executat contractul în condițiile stipulate, se sancționează cu
pedeapsa prevăzută în alineatele precedente, după distincțiile
acolo arătate.
Emiterea unui cec asupra unei instituții de credit sau unei
persoane, știind că pentru valorificarea lui nu există provizia
sau acoperirea necesară, precum și fapta de a retrage, după
emitere, provizia, în totul sau în parte, ori de a interzice trasului
de a plăti înainte de expirarea termenului de prezentare, în
scopul arătat în alin. 1, dacă s-a pricinuit o pagubă posesorului
cecului, se sancționează cu pedeapsa prevăzută în alin. 2.“
În susținerea excepției de neconstituționalitate, autorul
acesteia consideră că dispozițiile legale atacate contravin
prevederilor constituționale ale art. 11 privind dreptul
internațional și dreptul intern, ale art. 20 referitor la
tratatele internaționale privind drepturile omului, ale art. 45
privind libertatea economică și ale art. 135 alin. (2) lit. a)
referitor la libertatea comerțului, protecția concurenței loiale,
crearea cadrului favorabil pentru valorificarea tuturor
factorilor de protecție.
Totodată, apreciază că prevederile legale criticate
contravin art. 1 din Protocolul adițional nr. 4 la Convenția
pentru apărarea drepturilor omului și a libertăților
fundamentale, referitor la interzicerea privării de libertate
pentru datorii.
Analizând excepția de neconstituționalitate ridicată,
Curtea reține că s-a mai pronunțat asupra constituționalității
dispozițiilor art. 215 alin. 3 și 4 din Codul penal, prin
raportare la prevederile art. 11, 20, 45, art. 135 alin. (2)
lit. a) din Constituție și ale art. 1 din Protocolul adițional
nr. 4 la Convenția pentru apărarea drepturilor omului și a
libertăților fundamentale, prin Decizia nr. 391 din 12 iulie
2005, publicată în Monitorul Oficial al României, Partea I,
nr. 707 din 5 august 2005, statuând că acestea sunt
constituționale.
Întrucât nu au intervenit elemente noi care să justifice
schimbarea jurisprudenței Curții, considerentele și soluția
acestei decizii rămân valabile și în prezenta cauză.

MONITORUL OFICIAL AL ROMÂNIEI, PARTEA I, Nr. 33/13.I.2006

3

Pentru considerentele expuse mai sus, în temeiul art. 146 lit. d) și al art. 147 alin. (4) din Constituție, precum și
al art. 1—3, al art. 11 alin. (1) lit. A.d) și al art. 29 din Legea nr. 47/1992,
CURTEA

CONSTITUȚIONALĂ

În numele legii
D E C I D E:

Respinge excepția de neconstituționalitate a dispozițiilor art. 215 alin. 3 și 4 din Codul penal, excepție ridicată de
Dante Ștefan Stroe în Dosarul nr. 6.772/2004 al Înaltei Curți de Casație și Justiție — Secția penală.
Definitivă și general obligatorie.
Pronunțată în ședința publică din data de 15 decembrie 2005.
PREȘEDINTELE CURȚII CONSTITUȚIONALE,

prof. univ. dr. IOAN VIDA
Magistrat-asistent,
Ioana Marilena Chiorean

CURTEA CONSTITUȚIONALĂ

D E C I Z I A Nr. 681
din 15 decembrie 2005

referitoare la excepția de neconstituționalitate a dispozițiilor art. 3 alin. (3)
din Ordonanța de urgență a Guvernului nr. 56/2003
privind unele drepturi ale persoanelor aflate în executarea pedepselor privative de libertate
Ioan Vida
Nicolae Cochinescu
Aspazia Cojocaru
Constantin Doldur
Acsinte Gaspar
Kozsokár Gábor
Petre Ninosu
Ion Predescu
Marinela Mincă
Marieta Safta

—
—
—
—
—
—
—
—
—
—

președinte
judecător
judecător
judecător
judecător
judecător
judecător
judecător
procuror
magistrat-asistent

Pe rol se află soluționarea excepției de neconstituționalitate
a dispozițiilor art. 3 alin. (3) din Ordonanța de urgență a
Guvernului nr. 56/2003 privind unele drepturi ale
persoanelor aflate în executarea pedepselor privative de
libertate, excepție ridicată de Robert Paul Pencea în
Dosarul nr. 3.285/2005 al Judecătoriei Giurgiu.
La apelul nominal lipsesc părțile, față de care procedura
de citare a fost legal îndeplinită.
Reprezentantul Ministerului Public pune concluzii de
respingere a excepției de neconstituționalitate ca
neîntemeiată, arătând că textul de lege criticat nu încalcă
dispozițiile constituționale invocate de autorul excepției.
C U R T E A,

având în vedere actele și lucrările dosarului, reține
următoarele:
Prin Încheierea din 13 septembrie 2005, pronunțată în
Dosarul nr. 3.285/2005, Judecătoria Giurgiu a sesizat
Curtea Constituțională cu excepția de neconstituționalitate
a dispozițiilor art. 3 alin. (3) din Ordonanța de urgență a
Guvernului nr. 56/2003 privind unele drepturi ale
persoanelor aflate în executarea pedepselor privative de
libertate, excepție ridicată de Robert Paul Pencea în
dosarul menționat.
În motivarea excepției de neconstituționalitate se
susține, în esență, că prin trimiterea expresă la art. 460
alin. 3 din Codul de procedură penală, care stabilește

participarea obligatorie a procurorului la judecarea cauzelor
în cadrul procedurii la instanța de executare, textul de lege
criticat instituie obligativitatea participării procurorului și la
judecarea plângerii împotriva măsurilor luate de către
administrația penitenciarului cu privire la exercitarea
drepturilor, plângere formulată de persoanele aflate în
executarea pedepselor privative de libertate. Autorul
excepției consideră că prin aceasta se încalcă principiul
separației puterilor în stat, precum și dispozițiile
constituționale privind înfăptuirea justiției, întrucât realizarea
actului de justiție este atributul exclusiv și suveran al
instanței de judecată, iar intervenția procurorului în cadrul
unei asemenea proceduri nu este justificată, nefiind puse în
pericol interesele generale ale societății sau ale Ministerului
Public.
Judecătoria Giurgiu apreciază că textul de lege criticat
nu contravine prevederilor art. 1 alin. (4) din Constituție. Se
arată că procurorul, în calitatea sa de reprezentant al
statului, poate participa la orice cauză atunci când
consideră necesar. Indiferent dacă participarea procurorului
este sau nu obligatorie, îconcluziile sale în proces nu leagă
judecătorul ce soluționează cauza“, deoarece, potrivit
Constituției, judecătorii sunt independenți și se supun numai
legii.
În conformitate cu dispozițiile art. 30 alin. (1) din Legea
nr. 47/1992, încheierea de sesizare a fost comunicată
președinților celor două Camere ale Parlamentului,
Guvernului și Avocatului Poporului, pentru a-și exprima
punctele de vedere asupra excepției de neconstituționalitate.
Guvernul consideră că excepția de neconstituționalitate
este neîntemeiată.
Avocatul Poporului apreciază că excepția de
neconstituționalitate este neîntemeiată.
Președinții celor două Camere ale Parlamentului nu au
comunicat punctele lor de vedere cu privire la excepția de
neconstituționalitate.

4

MONITORUL OFICIAL AL ROMÂNIEI, PARTEA I, Nr. 33/13.I.2006
C U R T E A,

examinând încheierea de sesizare, punctele de vedere ale
Guvernului și Avocatului Poporului, raportul întocmit de
judecătorul-raportor, concluziile procurorului, dispozițiile
legale criticate, raportate la prevederile Constituției, precum
și Legea nr. 47/1992, reține următoarele:
Curtea Constituțională a fost legal sesizată și este
competentă, potrivit dispozițiilor art. 146 lit. d) din
Constituție, precum și ale art. 1 alin. (2), ale art. 2, 3, 10
și 29 din Legea nr. 47/1992, să soluționeze excepția de
neconstituționalitate.
Obiectul excepției de neconstituționalitate îl constituie
dispozițiile art. 3 alin. (3) din Ordonanța de urgență a
Guvernului nr. 56/2003 privind unele drepturi ale
persoanelor aflate în executarea pedepselor privative de
libertate, publicată în Monitorul Oficial al României,
Partea I, nr. 457 din 27 iunie 2003, aprobată prin Legea
nr. 403/2003, publicată în Monitorul Oficial al României,
Partea I, nr. 708 din 10 octombrie 2003, potrivit cărora
îPlângerea se judecă potrivit art. 460 alin. 1 și alin. 3—6 din
Codul de procedură penală, care se aplică în mod
corespunzător“.
Dispozițiile constituționale pretins încălcate sunt cele
cuprinse în art. 1 alin. (4), privind separația puterilor în
stat, respectiv în art. 126 alin. (1), privind instanțele
judecătorești.
Examinând excepția de neconstituționalitate astfel cum a
fost formulată, Curtea constată că aceasta este
neîntemeiată.

Curtea reține că, potrivit Constituției, Ministerul Public
este parte componentă a autorității judecătorești, și nu a
puterii executive sau a administrației publice. Ca urmare,
participarea procurorului la judecarea cauzelor în fața
instanțelor de judecată, așadar inclusiv la soluționarea
plângerii reglementate de art. 3 alin. (3) din Ordonanța de
urgență a Guvernului nr. 56/2003, nu este de natură să
aducă atingere principiului separației puterilor în stat.
De altfel, instanța de judecată, iar nu procurorul, este
cea care urmează să aprecieze asupra legalității măsurilor
luate de către administrația penitenciarului cu privire la
exercitarea drepturilor persoanelor aflate în executarea
pedepselor privative de libertate și tot aceasta pronunță o
hotărâre în cauză. Așa fiind, Curtea nu poate reține
încălcarea, prin textul de lege criticat, a dispozițiilor
constituționale cuprinse în art. 126 alin. (1), potrivit cărora
îJustiția se realizează prin Înalta Curte de Casație și Justiție și
prin celelalte instanțe judecătorești stabilite de lege“.
De altfel, contrar susținerilor autorului excepției,
prerogativele încredințate procurorului de către legiuitor,
privind participarea la judecarea cauzelor având ca obiect
plângerea formulată de persoanele aflate în executarea
pedepselor privative de libertate împotriva măsurilor luate
de către administrația penitenciarului, măsuri referitoare la
exercitarea drepturilor, reprezintă o expresie a rolului
Ministerului Public. Astfel, potrivit art. 131 din Constituție,
Ministerul Public are rolul de reprezentant al intereselor
generale ale societății și de apărător al ordinii de drept,
precum și al drepturilor și libertăților cetățenilor.

Pentru considerentele arătate, în temeiul art. 146 lit. d) și al art. 147 alin. (4) din Constituție, precum și al
art. 1—3, al art. 11 alin. (1) lit. A.d) și al art. 29 alin. (1) și (6) din Legea nr. 47/1992,
CURTEA

CONSTITUȚIONALĂ

În numele legii
D E C I D E:

Respinge excepția de neconstituționalitate a dispozițiilor art. 3 alin. (3) din Ordonanța de urgență a Guvernului
nr. 56/2003 privind unele drepturi ale persoanelor aflate în executarea pedepselor privative de libertate, excepție ridicată
de Robert Paul Pencea în Dosarul nr. 3.285/2005 al Judecătoriei Giurgiu.
Definitivă și general obligatorie.
Pronunțată în ședința publică din data de 15 decembrie 2005.
PREȘEDINTELE CURȚII CONSTITUȚIONALE,

prof. univ. dr. IOAN VIDA
Magistrat-asistent,
Marieta Safta
CURTEA CONSTITUȚIONALĂ

D E C I Z I A Nr. 683
din 15 decembrie 2005

referitoare la excepția de neconstituționalitate a dispozițiilor art. 10 lit. b) din Legea nr. 78/2000
pentru prevenirea, descoperirea și sancționarea faptelor de corupție
Ioan Vida
Nicolae Cochinescu
Aspazia Cojocaru
Constantin Doldur
Acsinte Gaspar
Kozsokár Gábor
Petre Ninosu
Ion Predescu
Marinela Mincă
Marieta Safta

—
—
—
—
—
—
—
—
—
—

președinte
judecător
judecător
judecător
judecător
judecător
judecător
judecător
procuror
magistrat-asistent

Pe rol se află soluționarea excepției de neconstituționalitate
a dispozițiilor art. 10 lit. b) din Legea nr. 78/2000 pentru
prevenirea, descoperirea și sancționarea faptelor de
corupție, excepție ridicată de Stan-Tutu Drăgulescu în
Dosarul nr. 447/P/2005 al Curții de Apel Pitești — Secția
penală.
La apelul nominal lipsesc părțile, față de care procedura
de citare a fost legal îndeplinită.
Reprezentantul Ministerului Public pune concluzii de
respingere a excepției de neconstituționalitate ca

MONITORUL OFICIAL AL ROMÂNIEI, PARTEA I, Nr. 33/13.I.2006
neîntemeiată, arătând că textul de lege criticat nu încalcă
prevederile constituționale invocate de autorul excepției.
C U R T E A,

având în vedere actele și lucrările dosarului, reține
următoarele:
Prin Încheierea din 29 septembrie 2005, pronunțată în
Dosarul nr. 447/P/2005, Curtea de Apel Pitești — Secția
penală a sesizat Curtea Constituțională cu excepția de
neconstituționalitate a dispozițiilor art. 10 lit. b) din Legea
nr. 78/2000 pentru prevenirea, descoperirea și
sancționarea faptelor de corupție, excepție ridicată de
Stan-Tutu Drăgulescu în dosarul menționat.
În motivarea excepției de neconstituționalitate se
susține, în esență, că textul de lege criticat este
neconstituțional deoarece este defectuos redactat, lipsa de
claritate a termenilor folosiți de legiuitor determinând
încălcarea prezumției de nevinovăție îîn sensul că prin
simpla acordare de credite sau de subvenții cu încălcarea
legii sau a normelor de creditare se prezumă obținerea
unui folos necuvenit“. Totodată, se arată că art. 10 lit. b)
din Legea nr. 78/2000 încalcă liberul acces la o activitate
economică, libera inițiativă și exercitarea acestora, întrucât
nu protejează interesele finanțatorului.
Curtea de Apel Pitești — Secția penală apreciază că
excepția de neconstituționalitate este neîntemeiată.
În conformitate cu dispozițiile art. 30 alin. (1) din Legea
nr. 47/1992, încheierea de sesizare a fost comunicată
președinților celor două Camere ale Parlamentului,
Guvernului și Avocatului Poporului, pentru a-și exprima
punctele de vedere asupra excepției de neconstituționalitate.
Avocatul Poporului
consideră că excepția de
neconstituționalitate este neîntemeiată.
Președinții celor două Camere ale Parlamentului și
Guvernul nu au comunicat punctele lor de vedere cu
privire la excepția de neconstituționalitate.
C U R T E A,

examinând încheierea de sesizare, punctul de vedere al
Avocatului Poporului, raportul întocmit de judecătorulraportor, concluziile procurorului, dispozițiile legale criticate,
raportate la prevederile Constituției, precum și Legea
nr. 47/1992, reține următoarele:
Curtea Constituțională a fost legal sesizată și este
competentă, potrivit dispozițiilor art. 146 lit. d) din
Constituție, ale art. 1 alin. (2), ale art. 2, 3, 10 și 29 din
Legea nr. 47/1992, să soluționeze excepția de
neconstituționalitate.
Obiectul excepției de neconstituționalitate îl constituie
art. 10 lit. b) din Legea nr. 78/2000 pentru prevenirea,

5

descoperirea și sancționarea faptelor de corupție, publicată
în Monitorul Oficial al României, Partea I, nr. 219 din
18 mai 2000, potrivit căruia îSunt pedepsite cu închisoare de
la 5 la 15 ani și interzicerea unor drepturi următoarele fapte,
dacă sunt săvârșite în scopul obținerii pentru sine sau pentru
altul de bani, bunuri sau alte foloase necuvenite: [...] b) acordarea
de credite sau de subvenții cu încălcarea legii sau a normelor
de creditare, neurmărirea, conform legii sau normelor de
creditare, a destinațiilor contractate ale creditelor sau
subvențiilor ori neurmărirea creditelor restante“.
Dispozițiile constituționale pretins încălcate sunt cele ale
art. 21 alin. (3), privind dreptul la un proces echitabil, ale
art. 23 alin. (1), privind inviolabilitatea libertății individuale
și a siguranței persoanei, ale art. 45, referitoare la
libertatea economică, și ale art. 124, privind înfăptuirea
justiției.
Examinând excepția de neconstituționalitate, Curtea reține:
Art. 10 lit. b) din Legea nr. 78/2000, care incriminează
faptele constând în îacordarea de credite sau de subvenții cu
încălcarea legii sau a normelor de creditare, neurmărirea,
conform legii sau normelor de creditare, a destinațiilor
contractate ale creditelor sau subvențiilor ori neurmărirea
creditelor restante“, nu îngrădește libertatea economică, așa
cum este aceasta consfințită de prevederile constituționale.
Dispozițiile art. 45 din Legea fundamentală garantează
exercitarea liberei inițiative și accesul persoanei la o
activitate economică îîn condițiile legii“, iar textul de lege
criticat nu face decât să sancționeze nerespectarea unor
astfel de condiții legale stabilite cu privire la activitatea de
creditare.
De asemenea, Curtea constată că art. 10 lit. b) din
Legea nr. 78/2000 nu conține nici o prevedere de natură
să împiedice părțile interesate să se prevaleze, fără nici o
îngrădire, de toate garanțiile care caracterizează dreptul la
un proces echitabil, reglementat de dispozițiile
constituționale ale art. 21 alin. (3), și nu aduce atingere
libertății individuale sau principiilor constituționale care
guvernează înfăptuirea justiției, neafectând în vreun fel
imparțialitatea, unicitatea, egalitatea și independența
acesteia.
Cât privește criticile referitoare la lipsa de claritate a
prevederilor art. 10 lit. b) din Legea nr. 78/2000, acestea
nu intră în competența de soluționare a Curții
Constituționale. Potrivit dispozițiilor art. 2 alin. (3) din Legea
nr. 47/1992, Curtea î[...] se pronunță numai asupra
constituționalității actelor cu privire la care a fost sesizată [...]“
și, prin urmare, nu are competența de a cenzura o
eventuală redactare defectuoasă a textului legal criticat. În
acest sens, Curtea Constituțională a statuat în mod
constant în jurisprudența sa că nu își poate asuma rolul
de a crea, de a abroga sau de a modifica o normă
juridică spre a îndeplini rolul de legislator pozitiv.

Pentru considerentele arătate, în temeiul art. 146 lit. d) și al art. 147 alin. (4) din Constituție, precum și al
art. 1—3, al art. 11 alin. (1) lit. A.d) și al art. 29 alin. (1) și (6) din Legea nr. 47/1992,
CURTEA

CONSTITUȚIONALĂ

În numele legii
D E C I D E:

Respinge excepția de neconstituționalitate a dispozițiilor art. 10 lit. b) din Legea nr. 78/2000 pentru prevenirea,
descoperirea și sancționarea faptelor de corupție, excepție ridicată de Stan-Tutu Drăgulescu în Dosarul nr. 447/P/2005 al
Curții de Apel Pitești — Secția penală.
Definitivă și general obligatorie.
Pronunțată în ședința publică din data de 15 decembrie 2005.
PREȘEDINTELE CURȚII CONSTITUȚIONALE,

prof. univ. dr. IOAN VIDA
Magistrat-asistent,
Marieta Safta

6

MONITORUL OFICIAL AL ROMÂNIEI, PARTEA I, Nr. 33/13.I.2006

HOTĂRÂRI ALE GUVERNULUI ROMÂNIEI
GUVERNUL ROMÂNIEI

HOTĂRÂRE
pentru aprobarea Regulamentului privind organizarea
și desfășurarea concursului național de admitere
la programele de formare specializată
în administrația publică — anul de studii 2005—2006
În temeiul art. 108 din Constituția României, republicată, și al art. 6
din Ordonanța Guvernului nr. 81/2001 privind înființarea și organizarea
Institutului Național de Administrație, aprobată cu modificări prin Legea
nr. 106/2002, cu modificările și completările ulterioare,
Guvernul României adoptă prezenta hotărâre.
Articol unic. — Se aprobă Regulamentul privind organizarea și
desfășurarea concursului național de admitere la programele de formare
specializată în administrația publică — anul de studii 2005—2006, prevăzut
în anexa care face parte integrantă din prezenta hotărâre.
PRIM-MINISTRU

CĂLIN POPESCU-TĂRICEANU
Contrasemnează:
p. Ministrul administrației și internelor,
Paul Victor Dobre,
secretar de stat
Ministrul finanțelor publice,
Sebastian Teodor Gheorghe Vlădescu
București, 22 decembrie 2005.
Nr. 1.833.

ANEXĂ

REGULAMENT
privind organizarea și desfășurarea concursului național de admitere la programele de formare specializată
în administrația publică — anul de studii 2005—2006
CAPITOLUL I
Dispoziții generale
Art. 1. — Institutul Național de Administrație, denumit
în continuare Institutul, organizează în anul de studii
2005—2006 următoarele programe de formare specializată
în administrația publică, cu durata de 1 an, în condițiile
legislației în domeniu, după cum urmează:
a) Programul de formare specializată, destinat înalților
funcționari publici;
b) Programul de formare specializată, destinat
funcționarilor publici de conducere.
Art. 2. — (1) Pentru organizarea și desfășurarea
concursului național de admitere la programele menționate
la art. 1 se constituie: Comisia de organizare, Comisia de
admitere și Comisia de contestații.
(2) Componența nominală a comisiilor menționate la
alin. (1) se stabilește prin ordin al ministrului administrației
și internelor, la propunerea Institutului.
(3) O persoană nu poate face parte din mai multe
comisii.
Art. 3. — (1) Comisia de organizare gestionează
organizarea concursului, selectează dosarele de concurs și

gestionează repartizarea candidaților admiși la programul
prevăzut la art. 1 lit. b).
(2) Comisia de organizare este compusă din:
a) Comisia centrală, organizată la nivelul Institutului;
b) comisiile teritoriale, organizate la nivelul centrelor
regionale de formare continuă pentru administrația publică
locală, denumite în continuare centre regionale.
(3) Comisiile prevăzute la alin. (2) sunt compuse din
3 membri: un reprezentant desemnat de Institut, un
reprezentant desemnat de Agenția Națională a
Funcționarilor Publici și un reprezentant desemnat de
Unitatea Centrală pentru Reformă în Administrația Publică.
(4) Institutul asigură logistica și secretariatul comisiei
centrale, iar centrele regionale asigură logistica și
secretariatul comisiilor teritoriale corespondente.
Art. 4. — (1) Comisia de admitere gestionează
procedura de evaluare a candidaților la programele
prevăzute la art. 1 și este compusă din subcomisii
organizate la nivelul Institutului și la centrele regionale, în
funcție de numărul de candidați înscriși la programe.
(2) Fiecare dintre subcomisiile prevăzute la alin. (1) are
3 membri: un reprezentant desemnat de Institut, un
reprezentant desemnat de Agenția Națională a

MONITORUL OFICIAL AL ROMÂNIEI, PARTEA I, Nr. 33/13.I.2006
Funcționarilor Publici și un reprezentant desemnat de
Unitatea Centrală pentru Reformă în Administrația Publică.
(3) Institutul asigură logistica și secretariatul comisiei
centrale, iar centrele regionale asigură logistica și
secretariatul comisiilor teritoriale corespondente.
Art. 5. — (1) Comisia de contestații primește și rezolvă
contestațiile depuse de candidați la proba de interviu
prevăzută pentru programele menționate la art. 1.
(2) Comisia de contestații se constituie la nivelul
Institutului și este compusă din 3 membri: un reprezentant
al Institutului, un reprezentant al Agenției Naționale a
Funcționarilor Publici și un reprezentant al Unității Centrale
pentru Reformă în Administrația Publică.
(3) Institutul asigură logistica și secretariatul comisiei de
contestații.
Art. 6. — (1) Tarifele de participare la programele
prevăzute la art. 1, ce cuprind tariful de înscriere la
concurs și tarifele de școlarizare, precum și modalitățile
privind plata acestora se stabilesc prin ordin al ministrului
administrației și internelor, la propunerea Institutului, cu cel
puțin 5 zile înainte de desfășurarea concursului.
(2) Tarifele menționate la alin. (1) se plătesc de către
autoritățile sau instituțiile publice în cadrul cărora
participanții își desfășoară activitatea, dacă prin contractele
de școlarizare încheiate cu Institutul nu se prevede altfel.
CAPITOLUL II
Programe de formare specializată în administrația publică
SECȚIUNEA 1
Programul de formare specializată, cu durata de 1 an,
destinat înalților funcționari publici

Art. 7. — La concursul pentru acest program pot
participa persoanele care ocupă sau ar putea ocupa o
funcție din categoria corespunzătoare înalților funcționari
publici, conform legislației în vigoare.
Art. 8. — (1) Cifra de școlarizare pentru acest program
este de maximum 100 de locuri.
(2) Calendarul de desfășurare al concursului se aprobă
prin ordin al ministrului administrației și internelor, la
propunerea Institutului.
SECȚIUNEA a 2-a
Programul de formare specializată, cu durata de 1 an,
destinat funcționarilor publici de conducere

Art. 9. — (1) Acest program se organizează de Institut
prin centrele regionale și în parteneriat cu instituțiile de
învățământ superior interesate, acreditate în condițiile legii.
(2) La concursul pentru acest program pot participa
funcționari publici de conducere din autoritățile și instituțiile
publice locale și centrale, precum și persoane care ocupă
sau care ar putea ocupa funcții de conducere în autoritățile
și în instituțiile publice locale și centrale, în condițiile legii.
Art. 10. — (1) Cifra de școlarizare pentru acest program
este de maximum 1.000 de locuri.
(2) Calendarul de desfășurare al concursului se aprobă
prin ordin al ministrului administrației și internelor, la
propunerea Institutului.
Art. 11. — Repartizarea candidaților admiși pentru a
studia la Institut, la centrele regionale și la celelalte instituții
de învățământ superior partenere se face de comisia de
organizare, pe baza rezultatului obținut la concurs, în
funcție de opțiunile candidaților și de numărul de locuri
scoase la concurs.

7

CAPITOLUL III
Admiterea la programele de formare specializată
în administrația publică pentru înalții funcționari publici
și funcționarii publici de conducere
SECȚIUNEA 1
Admiterea la concurs

Art. 12. — (1) Înscrierile pentru programele prevăzute la
art. 1 se fac la sediul Institutului din București, precum și
la sediile centrelor regionale.
(2) Înscrierea la concursul de admitere se face pe baza
unui dosar care conține în mod obligatoriu următoarele
documente:
a) cerere-tip de înscriere, potrivit modelului pus la
dispoziție pe site-ul www.ina.gov.ro;
b) o adresă din partea autorității sau instituției publice
în cadrul căreia candidatul își desfășoară activitatea, prin
care se atestă acceptul acesteia de a-i permite candidatului
să participe la programul de formare specializată pe toată
durata acestuia și, respectiv, de a achita tariful de
participare, în cazul finanțării de către instituție;
c) copie de pe diploma de licență sau de pe diploma
echivalentă acesteia;
d) copie de pe certificatul de naștere;
e) copie de pe certificatul de căsătorie, dacă este cazul;
f) 4 fotografii tip pașaport;
g) chitanța de plată a taxei de înscriere;
h) curriculum vitae, în format european, al candidatului;
i) o scrisoare de intenție, prin care candidatul prezintă
motivele pentru care dorește să participe la programul de
formare specializată.
(3) Pentru candidații care achită tariful de școlarizare
conform contractului de școlarizare încheiat cu Institutul,
documentul prevăzut la art. 12 alin. (2) lit. c) nu este
obligatoriu.
(4) Documentele prevăzute la alin. (2) lit. d)—f) se
prezintă în copie legalizată sau împreună cu originalul,
care se va restitui după certificarea conformității copiei.
(5) Secretariatul comisiei de organizare a concursului
primește și gestionează documentele prevăzute la alin. (2)
și certifică conformitatea copiilor.
Art. 13. — (1) Comisia de organizare selectează toate
dosarele de înscriere, pe baza îndeplinirii condițiilor de
participare la concurs.
(2) Nu pot fi selectate dosarele de înscriere dacă nu
cuprind documentele prevăzute la art. 12.
(3) Rezultatele selectării dosarelor de înscriere se
afișează, cu mențiunea admis sau respins, la sediul
Institutului și la centrele regionale, după caz.
Art. 14. — Comisia de organizare afișează, cu cel puțin
24 de ore înaintea începerii concursului, listele nominale
ale candidaților înscriși, repartizați pe săli în ordine
alfabetică, și programul desfășurării probelor.
Art. 15. — Candidaților înscriși li se eliberează legitimații
de concurs. Pe parcursul desfășurării concursului candidații
vor avea asupra lor actul de identitate și legitimația de
concurs.
Art. 16. — Candidații au obligația de a verifica
exactitatea datelor înscrise pe listele afișate și de a sesiza
imediat comisia de organizare cu privire la eventualele
neconcordanțe cu datele precizate în cererea de înscriere.
Orice modificări pe listele afișate se fac numai înaintea
începerii concursului.

8

MONITORUL OFICIAL AL ROMÂNIEI, PARTEA I, Nr. 33/13.I.2006
SECȚIUNEA a 2-a
Desfășurarea concursului

Art. 17. — (1) Concursul de admitere la programul de
formare specializată, cu durata de 1 an, destinat înalților
funcționari publici se organizează la sediul Institutului și
constă într-un interviu care testează cunoștințele generale
de administrație publică și abilitățile manageriale.
(2) Bibliografia pentru această probă va fi afișată la
sediul Institutului, precum și pe site-ul www.ina.gov.ro.
(3) Sunt declarați admiși la program candidații care
promovează interviul.
Art. 18. — (1) Concursul de admitere la programul de
formare specializată, cu durata de 1 an, destinat
funcționarilor publici de conducere constă într-un interviu
care testează cunoștințele generale de administrație publică
și abilitățile manageriale.
(2) Bibliografia pentru această probă va fi afișată la
sediul Institutului și al centrelor regionale, precum și pe
site-ul www.ina.gov.ro.
(3) Sunt declarați admiși la program candidații care
promovează interviul.
Art. 19. — (1) Proba de interviu, la concursul prevăzut
la art. 18 alin. (1), se desfășoară atât la sediul Institutului,
cât și la sediile centrelor regionale.
(2) Elaborarea criteriilor de evaluare și punctajul aferent
fiecărui criteriu în parte sunt de competența comisiei de
admitere.
Art. 20. — (1) Comisia de admitere va alcătui un set
de criterii de evaluare pentru interviu și va aloca un
punctaj de la 1 la 5 pentru fiecare criteriu în parte, unde 1
este calificativul minim, iar 5 este calificativul maxim.
(2) Setul de criterii de evaluare cu punctajul aferent
este semnat de toți membrii comisiei de admitere și se
afișează pe site-ul www.ina.gov.ro, precum și la sediul
Institutului și la sediile centrelor regionale, cu cel puțin
5 zile înainte de data desfășurării acestei probe.
Art. 21. — (1) Proba de interviu se desfășoară în săli
care pot să asigure prezența doar a candidatului
intervievat, a membrilor comisiei de admitere și a
persoanelor care asigură secretariatul.
(2) Este interzisă introducerea în săli a oricăror aparate
și dispozitive electronice, precum și a materialelor
bibliografice care ar putea influența desfășurarea
concursului.
Art. 22. — (1) Accesul candidaților în săli este permis,
conform listelor afișate, sub supravegherea persoanelor
care asigură secretariatul sau a responsabilului de sală
desemnat de comisia de organizare.
(2) Candidații au obligația de a prezenta la intrare actul
de identitate (carte de identitate, buletin de identitate sau
pașaport) și legitimația de concurs. Acestea vor rămâne pe

masa candidatului pe toată durata probei, pentru a putea fi
efectuate verificări suplimentare.
(3) Responsabilul de sală notează într-un catalog
candidații prezenți și absenți.
(4) Durata interviului nu poate depăși 45 de minute
pentru fiecare candidat în parte.
SECȚIUNEA a 3-a
Evaluarea concursului

Art. 23. — Alocarea punctajelor pe fiecare criteriu de
evaluare se face individual de către fiecare membru al
comisiei de admitere, iar punctajul final se va calcula
conform mediei aritmetice a punctajelor acordate de fiecare
membru al comisiei de admitere care a intervievat
candidatul.
Art. 24. — Proba de interviu se notează cu puncte de
la 1 la 5. Punctajul minim pentru promovarea acestei
probe este de 3 puncte, cu condiția ca pentru fiecare
criteriu de evaluare în parte punctajul stabilit de comisie
pentru candidat să fie de minimum 3.
Art. 25. — Rezultatele concursului de admitere se
afișează la sediul Institutului și la sediul centrelor regionale,
după caz, și se publică pe site-ul www.ina.gov.ro.
Art. 26. — Candidații declarați respinși la proba de
interviu pot contesta punctajul obținut la această probă,
sesizând în scris comisia de contestații în termen de 24 de
ore de la afișare.
Art. 27. — (1) Rezultatele contestațiilor se stabilesc în
termen de 24 de ore de la depunerea lor și se afișează la
sediul Institutului și al centrelor regionale, după caz,
precum și pe site-ul www.ina.gov.ro.
(2) După rezolvarea contestațiilor, rezultatele concursului
de admitere rămân definitive.
SECȚIUNEA a 4-a
Înmatricularea participanților la programe

Art. 28. — Candidații declarați admiși la programele
prevăzute la art. 1 se înmatriculează la Institut prin ordin al
directorului general al Institutului, cu excepția celor admiși
la programul prevăzut la art. 1 lit. b), care sunt repartizați
la celelalte instituții de învățământ superior partenere și
care se înmatriculează de către acestea.
CAPITOLUL IV
Dispoziții finale
Art. 29. — Ordinele ministrului administrației și internelor
prevăzute la art. 2 alin. (2), art. 6 alin. (1), art. 8 alin. (2)
și art. 10 alin. (2) se publică în Monitorul Oficial al
României, Partea I, precum și pe site-ul www.ina.gov.ro.

EDITOR: PARLAMENTUL ROMÂNIEI — CAMERA DEPUTAȚILOR
Regia Autonomă îMonitorul Oficial“, Str. Parcului nr. 65, sectorul 1, București; C.U.I. 427282; Atribut fiscal R,
IBAN: RO75RNCB5101000000120001 Banca Comercială Română — S.A. — Sucursala îUnirea“ București
și IBAN: RO12TREZ7005069XXX000531 Direcția de Trezorerie și Contabilitate Publică a Municipiului București
(alocat numai persoanelor juridice bugetare)
Tel. 318.51.29/150, fax 318.51.15, E-mail: marketing@ramo.ro, Internet: www.monitoruloficial.ro
Adresa pentru publicitate: Centrul pentru relații cu publicul, București, șos. Panduri nr. 1,
bloc P33, parter, sectorul 5, tel. 411.58.33 și 410.47.30, tel./fax 410.77.36 și 410.47.23
Tiparul: Regia Autonomă îMonitorul Oficial“
Monitorul Oficial al României, Partea I, nr. 3313.I.2006 conține 8 pagini.

Prețul: 0,60 lei noi/6.000 lei vechi

&JUYDGY|071377]
ISSN 1453—4495

