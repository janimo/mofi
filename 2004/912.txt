PARTEA

Anul 172 (XVI) — Nr. 912

I

Joi, 7 octombrie 2004

LEGI, DECRETE, HOTĂRÂRI ȘI ALTE ACTE
SUMAR
Nr.

Pagina
LEGI ȘI DECRETE

393.

— Lege privind Statutul aleșilor locali ....................

1–7

738.

— Decret pentru promulgarea Legii privind
Statutul aleșilor locali ................................................

8

LEGI

ȘI

DECRETE

PARLAMENTUL ROMÂNIEI
CAMERA DEPUTAȚILOR

SENATUL

LEGE
privind Statutul aleșilor locali
Parlamentul României adoptă prezenta lege.
CAPITOLUL I
Dispoziții generale
Art. 1. — Prezenta lege are ca obiect stabilirea
condițiilor de exercitare a mandatului de către aleșii locali,
a drepturilor și obligațiilor ce le revin în baza mandatului
încredințat.
Art. 2. — (1) Prin aleși locali, în sensul prezentei legi,
se înțelege consilierii locali și consilierii județeni, primarii,
primarul general al municipiului București, viceprimarii,
președinții și vicepreședinții consiliilor județene. Este
asimilat aleșilor locali și delegatul sătesc.
(2) Consilierii locali și consilierii județeni, precum și
primarii se aleg prin vot universal, egal, direct, secret și
liber exprimat de către cetățenii cu drept de vot din
unitatea administrativ-teritorială în care urmează să-și

exercite mandatul, potrivit Legii nr. 67/2004 pentru alegerea
autorităților administrației publice locale.
(3) Viceprimarii, președinții și vicepreședinții consiliilor
județene sunt aleși prin vot secret indirect, potrivit
prevederilor Legii administrației publice locale nr. 215/2001,
cu modificările și completările ulterioare.
(4) Delegatul sătesc se alege potrivit Legii nr. 215/2001,
cu modificările și completările ulterioare.
Art. 3. — (1) Participarea aleșilor locali la activitatea
autorităților administrației publice locale are caracter public
și legitim, fiind în acord cu interesele generale ale
colectivității în care își exercită mandatul.
(2) În exercitarea mandatului, aleșii locali sunt în
serviciul colectivității locale.
Art. 4. — În asigurarea liberului exercițiu al mandatului
lor, aleșii locali îndeplinesc o funcție de autoritate publică și
sunt ocrotiți de lege.

2

MONITORUL OFICIAL AL ROMÂNIEI, PARTEA I, Nr. 912/7.X.2004
CAPITOLUL II
Exercitarea mandatului de către aleșii locali
SECȚIUNEA 1
Exercitarea mandatului de către consilierii locali
și consilierii județeni

Art. 5. — Consilierii locali și consilierii județeni își
exercită drepturile și își îndeplinesc îndatoririle pe întreaga
durată a mandatului pentru care au fost aleși.
Art. 6. — (1) Consilierii validați intră în dreptul deplinei
exercitări a mandatului de la data declarării ca legal
constituit a consiliului din care fac parte, potrivit Legii
nr. 215/2001, cu modificările și completările ulterioare.
(2) Validarea mandatului de consilier se face prin votul
deschis al majorității consilierilor prezenți. Persoana al cărei
mandat este supus validării nu participă la vot.
(3) Consilierii validați după ședința de constituire a
consiliului intră în exercițiul mandatului de consilier după
depunerea jurământului.
Art. 7. — (1) Consilierii locali și consilierii județeni, ale
căror mandate au fost validate, depun în fața consiliului
local, respectiv a consiliului județean, următorul jurământ în
limba română: îJur să respect Constituția și legile țării și să
fac, cu bună-credință, tot ceea ce stă în puterile și priceperea
mea pentru binele locuitorilor comunei (orașului, județului). Așa
să-mi ajute Dumnezeu.“ Jurământul poate fi depus și fără
formula religioasă.
(2) Consilierii locali și consilierii județeni care refuză să
depună jurământul sunt considerați demisionați de drept.
Art. 8. — (1) După declararea ca legal constituit a
consiliului, consilierilor în funcție li se eliberează o
legitimație care atestă calitatea de membru al consiliului,
semnată de primar, respectiv de președintele consiliului
județean.
(2) Consilierii locali și consilierii județeni primesc un
semn distinctiv al calității lor de reprezentanți aleși ai
colectivității locale, pe care au dreptul să îl poarte pe
întreaga durată a mandatului.
(3) Modelul legitimației de consilier și cel al semnului
distinctiv se stabilesc prin hotărâre a Guvernului.
Cheltuielile pentru confecționarea acestora se suportă din
bugetul local. Legitimația și însemnul se pot păstra de
către consilierii locali, după încetarea mandatului, cu titlu
evocativ.
Art. 9. — (1) Calitatea de consilier local sau de
consilier județean încetează la data declarării ca legal
constituit a noului consiliu ales.
(2) Calitatea de consilier local sau de consilier județean
încetează de drept, înainte de expirarea duratei normale a
mandatului, în următoarele cazuri:
a) demisie;
b) incompatibilitate;
c) schimbarea domiciliului într-o altă unitate
administrativ-teritorială, inclusiv ca urmare a reorganizării
acesteia;
d) lipsa nemotivată de la mai mult de 3 ședințe
ordinare consecutive ale consiliului;
e) imposibilitatea exercitării mandatului pe o perioadă
mai mare de 6 luni consecutive, cu excepția cazurilor
prevăzute de lege;
f) condamnarea, prin hotărâre judecătorească rămasă
definitivă, la o pedeapsă privativă de libertate;
g) punerea sub interdicție judecătorească;
h) pierderea drepturilor electorale;
i) deces.

(3) Încetarea de drept a mandatului de consilier se
constată de către consiliul local, respectiv de consiliul
județean, prin hotărâre, la propunerea primarului ori, după
caz, a președintelui consiliului județean sau a oricărui
consilier.
(4) În cazurile prevăzute la alin. (2) lit. c)—e) hotărârea
consiliului poate fi atacată de consilier, la instanța de
contencios administrativ, în termen de 10 zile de la
comunicare. Instanța se va pronunța în termen de cel mult
30 de zile. În acest caz procedura prealabilă nu se mai
efectuează, iar hotărârea primei instanțe este definitivă și
irevocabilă.
Art. 10. — Consilierii locali și consilierii județeni pot
demisiona, anunțând în scris președintele de ședință,
respectiv președintele consiliului județean, care ia act de
aceasta. Președintele propune consiliului adoptarea unei
hotărâri prin care se ia act de demisie și se declară locul
vacant.
Art. 11. — (1) Încetarea mandatului de consilier în cazul
schimbării domiciliului în altă unitate administrativ-teritorială
poate interveni numai după efectuarea în actul de identitate
al celui în cauză a mențiunii corespunzătoare, de către
organul abilitat potrivit legii.
(2) Prevederile art. 9 alin. (2) lit. e) nu se aplică în
cazul în care consilierul a fost însărcinat de către consiliul
din care face parte, de către Guvern sau de către
Parlament cu exercitarea unei misiuni în țară sau în
străinătate. Pe durata exercitării misiunii încredințate
exercitarea mandatului se suspendă.
(3) Prevederile art. 9 alin. (2) lit. f)—h) devin aplicabile
numai după rămânerea definitivă și irevocabilă a hotărârii
judecătorești.
Art. 12. — (1) În toate situațiile de încetare a
mandatului înainte de expirarea duratei normale a acestuia
consiliul local sau consiliul județean, după caz, adoptă în
prima ședință ordinară, la propunerea primarului, respectiv
a președintelui consiliului județean, o hotărâre prin care se
ia act de situația apărută și se declară vacant locul
consilierului în cauză.
(2) Hotărârea va avea la bază, în toate cazurile, un
referat constatator semnat de primar și de secretarul
comunei sau orașului, respectiv de președintele consiliului
județean și de secretarul general al județului. Referatul va
fi însoțit de actele justificative.
SECȚIUNEA a 2-a
Exercitarea mandatului de către primar

Art. 13. — Primarul își exercită drepturile și își
îndeplinește îndatoririle ce îi revin pe întreaga durată a
mandatului pentru care a fost ales.
Art. 14. — (1) Primarul intră în dreptul deplinei
exercitări a mandatului după depunerea jurământului, al
cărui conținut este prevăzut la art. 7 alin. (1).
(2) După depunerea jurământului în cadrul unei
ceremonii publice, primarului i se înmânează legitimația,
care va fi semnată de președintele de ședință, un semn
distinctiv al calității de primar, pe care acesta are dreptul
să îl poarte, potrivit legii, pe întreaga durată a mandatului,
precum și eșarfa în culorile drapelului național al României.
(3) Modelul legitimației de primar, al semnului distinctiv
și al eșarfei se stabilesc prin hotărâre a Guvernului.
(4) Eșarfa va fi purtată în mod obligatoriu la Ziua
Națională a României, la solemnități, recepții, ceremonii
publice și la celebrarea căsătoriilor, indiferent de locul de
desfășurare a acestora.

MONITORUL OFICIAL AL ROMÂNIEI, PARTEA I, Nr. 912/7.X.2004
(5) Legitimația și însemnul de primar se pot păstra
după încetarea mandatului, cu titlu evocativ.
Art. 15. — (1) Calitatea de primar încetează la data
depunerii jurământului de către noul primar.
(2) Calitatea de primar încetează, de drept, înainte de
expirarea duratei normale a mandatului, în următoarele
cazuri:
a) demisie;
b) incompatibilitate;
c) schimbarea domiciliului într-o altă unitate
administrativ-teritorială;
d) imposibilitatea de a o fi exercitat pe o perioadă mai
mare de 6 luni consecutive, cu excepția cazurilor prevăzute
de lege;
e) condamnarea, prin hotărâre judecătorească rămasă
definitivă, la o pedeapsă privativă de libertate;
f) punerea sub interdicție judecătorească;
g) pierderea drepturilor electorale;
h) deces.
Art. 16. — (1) În toate cazurile de încetare înainte de
termen a mandatului de primar, prefectul emite un ordin
prin care constată încetarea mandatului primarului.
(2) Ordinul va avea la bază un referat semnat de
secretarul comunei sau al orașului, precum și actele din
care rezultă motivul legal de încetare a mandatului.
Art. 17. — (1) Primarul poate demisiona, anunțând în
scris consiliul local și prefectul. La prima ședință a
consiliului, președintele de ședință ia act de această
situație, care se consemnează în procesul-verbal și devin
aplicabile dispozițiile art. 16.
(2) Prefectul ia act prin ordin de demisia primarului.
Ordinul prefectului, împreună cu un extras din procesulverbal al ședinței, se înaintează Ministerului Administrației
și Internelor, care va propune Guvernului stabilirea datei
desfășurării alegerilor pentru un nou primar.
(3) Prevederile art. 11 alin. (1) se aplică și în cazul
primarului.
(4) Primarul se află în imposibilitatea exercitării
mandatului în situațiile în care nu se poate prezenta efectiv
la primărie din motive de sănătate sau din alte cauze,
chiar dacă acestea nu îi sunt imputabile. Prevederile
art. 11 alin. (2) se aplică în mod corespunzător.
(5) În cazurile prevăzute la art. 15 alin. (2) lit. e)—g),
încetarea mandatului poate avea loc numai după
rămânerea definitivă și, după caz, irevocabilă a hotărârii
judecătorești.
SECȚIUNEA a 3-a
Exercitarea mandatului de către președintele și vicepreședinții
consiliului județean, de către viceprimari
și de către delegatul sătesc

Art. 18. — (1) Președintele și vicepreședinții consiliului
județean, precum și viceprimarii intră în exercitarea
mandatului după declararea lor ca legal aleși, potrivit Legii
nr. 215/2001, cu modificările și completările ulterioare.
(2) Exercitarea mandatului de către persoanele
prevăzute la alin. (1), cu excepția viceprimarilor, încetează
o dată cu expirarea mandatului consiliului din care fac
parte. Viceprimarii nu pot fi în același timp și consilieri.
(3) Încetarea mandatului de consilier, în condițiile art. 9
alin. (2), are ca efect încetarea de drept, pe aceeași dată,
și a mandatului de președinte sau vicepreședinte al
consiliului județean.
(4) Mandatul de președinte sau de vicepreședinte al
consiliului județean, respectiv de viceprimar, poate înceta
înainte de termen în urma eliberării sau revocării acestuia

3

din funcție, în condițiile Legii nr. 215/2001, cu modificările
și completările ulterioare.
Art. 19. — Delegatul sătesc își exercită mandatul de la
data alegerii sale, în condițiile Legii nr. 215/2001, cu
modificările și completările ulterioare. Expirarea mandatului
delegatului sătesc are loc o dată cu alegerea unui alt
delegat sătesc, precum și în cazurile prevăzute la art. 9
alin. (2) lit. a), b) și e)—i). Adunarea sătească poate hotărî
oricând eliberarea din funcție a delegatului sătesc și
alegerea unei alte persoane în această funcție.
CAPITOLUL III
Protecția legală a aleșilor locali
Art. 20. — (1) În exercitarea mandatului, aleșii locali
sunt în serviciul colectivității, fiind ocrotiți de lege.
(2) Libertatea de opinie și de acțiune în exercitarea
mandatului alesului local este garantată.
Art. 21. — Aleșii locali nu pot fi trași la răspundere
juridică pentru opiniile politice exprimate în exercitarea
mandatului.
Art. 22. — Reținerea, arestarea sau trimiterea în
judecată penală ori contravențională a aleșilor locali,
precum și faptele săvârșite care au determinat luarea
măsurilor se aduc la cunoștință atât autorității administrației
publice din care fac parte, cât și prefectului, în termen de
cel mult 24 de ore, de către organele care au dispus
măsurile respective.
Art. 23. — (1) Pe întreaga durată a mandatului, aleșii
locali se consideră în exercițiul autorității publice și se
bucură de protecția prevăzută de legea penală.
(2) De aceeași protecție juridică beneficiază și membrii
familiei — soț, soție și copii — în cazul în care agresiunea
împotriva acestora urmărește nemijlocit exercitarea de
presiuni asupra alesului local în legătură cu exercitarea
mandatului său.
CAPITOLUL IV
Grupurile de consilieri
Art. 24. — (1) Consilierii se pot constitui în grupuri, în
funcție de partidele sau alianțele politice pe ale căror liste
au fost aleși, dacă sunt în număr de cel puțin 3.
(2) Consilierii care nu îndeplinesc condițiile prevăzute la
alin. (1) pot constitui un grup prin asociere.
(3) Grupul de consilieri este condus de un lider, ales
prin votul deschis al majorității membrilor grupului.
Art. 25. — Prevederile art. 24 alin. (1) se aplică și
consilierilor independenți.
Art. 26. — Consilierii nu pot forma grupuri în numele
unor partide care nu au participat la alegeri sau care nu
au întrunit numărul de voturi necesar pentru a intra în
consiliu cu cel puțin un consilier.
Art. 27. — În cazul fuzionării, două sau mai multe
partide, care sunt reprezentate în consiliu sau care au deja
constituite grupuri, pot forma un grup distinct.
CAPITOLUL V
Drepturile aleșilor locali
Art. 28. — (1) Pe timpul exercitării mandatului de
primar, viceprimar, președinte sau vicepreședinte al
consiliului județean se suspendă contractul de muncă sau
actul de numire a acestora în cadrul unei instituții ori
autorități publice, respectiv la regii autonome sau la
societăți comerciale cu capital integral ori majoritar de stat
sau ale unităților administrativ-teritoriale.

4

MONITORUL OFICIAL AL ROMÂNIEI, PARTEA I, Nr. 912/7.X.2004

(2) Sunt exceptate de la suspendarea contractului de
muncă sau a actului de numire cadrele didactice, mai puțin
educatorii și învățătorii, precum și cercetătorii științifici,
ziariștii cu atestat profesional, oamenii de cultură și artă.
Art. 29. — (1) În funcțiile deținute de persoanele ale
căror contracte de muncă sau acte de numire au fost
suspendate potrivit art. 28 alin. (1) pot fi numite sau
angajate alte persoane, numai pe durată determinată.
(2) Funcțiile de conducere pot fi ocupate numai prin
delegare, pe durata exercitării mandatului de către titular.
(3) În cazul în care, pe durata exercitării mandatului de
către persoanele care ocupă funcțiile de aleși locali
prevăzute la art. 28 alin. (1), au loc reorganizări ale
persoanei juridice, acestea sunt obligate să comunice
persoanelor ale căror contracte de muncă sau acte de
numire au fost suspendate noile locuri de muncă stabilite,
corespunzător celor deținute de acestea, cu respectarea
legislației în vigoare.
Art. 30. — (1) La încetarea mandatului de primar, de
viceprimar, de președinte sau vicepreședinte al consiliului
județean persoanele în cauză își reiau activitatea în
executarea acelorași contracte de muncă sau acte de
numire. La stabilirea clasei și gradului de încadrare se vor
lua în calcul și perioadele lucrate în funcțiile de demnitate
publică alese.
(2) În cazul în care conducerea persoanei juridice
refuză reluarea activității în funcția deținută anterior alegerii,
persoana în cauză se va putea adresa instanței de
judecată competente, cererea fiind scutită de taxă de
timbru judiciar.
Art. 31. — Timp de 2 ani de la data încetării
mandatului, persoanelor prevăzute la art. 28 alin. (1) nu li
se poate modifica sau desface contractul de muncă ori
acestea nu pot fi eliberate din funcție pe motive ce nu le
sunt imputabile.
Art. 32. — La încetarea mandatului, primarii și
viceprimarii, președinții și vicepreședinții consiliilor județene,
care îndeplinesc condițiile prevăzute de lege pentru
pensionare sau sunt pensionari, beneficiază, la cerere, de
calcularea sau, după caz, de recalcularea pensiei,
luându-se în calcul și indemnizațiile lunare primite, în
condițiile legii.
Art. 33. — Aleșii locali au dreptul de inițiativă în
promovarea actelor administrative, individual sau în grup.
Art. 34. — (1) Pentru participarea la lucrările consiliului
și ale comisiilor de specialitate, consilierii au dreptul la o
indemnizație de ședință. Președinților și vicepreședinților
consiliilor județene nu li se acordă indemnizație de ședință.
(2) Indemnizația de ședință pentru membrii consiliului
care participă la ședințele ordinare ale consiliului și ale
comisiilor de specialitate va fi în cuantum de până la 5%
din indemnizația lunară a primarului, președintelui consiliului
județean sau primarului general al municipiului București,
după caz.
(3) Numărul maxim de ședințe pentru care se poate
acorda indemnizația, potrivit alin. (2), este de o ședință
ordinară de consiliu și 1—2 ședințe de comisii de
specialitate pe lună.
(4) În cazul consiliilor județene, indemnizația se acordă
pentru o ședință ordinară și pentru 1—2 ședințe ale
comisiilor de specialitate, organizate la interval de două
luni, potrivit legii.
(5) Plata indemnizațiilor stabilite potrivit prevederilor
alin. (2)—(4) se efectuează exclusiv din veniturile proprii
ale bugetelor locale, respectiv județene.

(6) Consilierii au dreptul la decontarea cheltuielilor pe
care le-au făcut în exercitarea mandatului, în condițiile legii.
(7) Prevederile prezentului articol se aplică în mod
corespunzător și delegatului sătesc.
Art. 35. — Primarii și viceprimarii, precum și președinții
și vicepreședinții consiliilor județene au dreptul la o
indemnizație lunară, stabilită potrivit legii. De asemenea, ei
au dreptul la decontarea, în condițiile legii, a cheltuielilor
legate de exercitarea mandatului.
Art. 36. — Drepturile bănești cuvenite aleșilor locali,
potrivit legii, pot fi cumulate cu pensia sau cu alte venituri,
în condițiile legii.
Art. 37. — Consilierii și delegatul sătesc, care participă
la ședințele de consiliu organizate în mod excepțional în
timpul programului de lucru, se consideră învoiți de drept,
fără a le fi afectat salariul și celelalte drepturi ce le revin,
potrivit legii, de la locul de muncă.
Art. 38. — (1) Primarii și viceprimarii, președinții și
vicepreședinții consiliilor județene beneficiază de concedii
de odihnă, concedii medicale, concedii fără plată, precum
și de concedii plătite în cazul unor evenimente familiale
deosebite, potrivit legii.
(2) Pentru a beneficia de concediu fără plată sau de
concedii plătite în cazul unor evenimente familiale
deosebite, primarii și președinții consiliilor județene au
obligația de a informa, în prealabil, consiliul local sau
județean, după caz, indicând durata acestora și perioada în
care vor avea loc. În cazuri de urgență, informarea se va
face în prima ședință de consiliu, organizată după
terminarea concediului.
(3) Concediile fără plată sau pentru evenimente familiale
deosebite, precum și durata acestora, în cazul
viceprimarilor și vicepreședinților consiliilor județene, se
aprobă de către primar, respectiv de către președinte.
Art. 39. — Durata exercitării mandatului de primar și de
viceprimar, de președinte și de vicepreședinte al consiliului
județean constituie vechime în muncă și în specialitate și
se ia în calcul la promovare și la acordarea tuturor
drepturilor bănești rezultate din aceasta, inclusiv la
calcularea și la recalcularea pensiei.
Art. 40. — Aleșii locali care folosesc autoturismul
proprietate personală sau mijloacele de transport în comun
pentru a se deplasa din localitatea în care domiciliază în
localitatea în care se desfășoară ședința consiliului local, a
consiliului județean sau a comisiilor de specialitate vor
primi contravaloarea transportului.
Art. 41. — Aleșii locali beneficiază de plata cursurilor de
pregătire, formare și perfecționare profesională organizate
de instituții specializate, în decursul mandatului, conform
hotărârii consiliului local sau județean.
Art. 42. — (1) Dreptul aleșilor locali de a avea acces la
orice informație de interes public nu poate fi îngrădit.
(2) Autoritățile administrației publice centrale și locale,
instituțiile, serviciile publice, precum și persoanele juridice
de drept privat sunt obligate să asigure informarea corectă
a aleșilor locali, potrivit competențelor ce le revin, asupra
treburilor publice și asupra problemelor de interes local.
Art. 43. — (1) Dreptul de asociere este garantat aleșilor
locali.
(2) În virtutea mandatului reprezentativ acordat de
colectivitățile locale, structurile asociative legal constituite
ale aleșilor locali vor fi consultate de către autoritățile
administrației publice centrale în toate problemele de
interes local.
Art. 44. — (1) În urma îndeplinirii unor misiuni oficiale,
aleșii locali sunt obligați să prezinte, la prima ședință
ordinară de consiliu, un raport privind deplasările efectuate.

MONITORUL OFICIAL AL ROMÂNIEI, PARTEA I, Nr. 912/7.X.2004
În cazul primarului, viceprimarului și consilierilor locali,
termenul maxim de depunere a raportului este de 30 de
zile, iar în cazul consilierilor județeni este de 45 de zile de
la data încheierii misiunii.
(2) În cazul nerespectării prevederilor alin. (1), aleșii
locali vor suporta cheltuielile deplasării.
CAPITOLUL VI
Obligațiile aleșilor locali
Art. 45. — Aleșii locali, în calitate de reprezentanți ai
colectivității locale, au îndatorirea de a participa, pe durata
mandatului, la exercitarea funcțiilor autorităților administrației
publice locale din care fac parte sau pe care le reprezintă,
cu bună-credință și fidelitate față de țară și de
colectivitatea care i-a ales.
Art. 46. — Consilierii locali și consilierii județeni sunt
obligați să respecte Constituția și legile țării, precum și
regulamentul de funcționare a consiliului, să se supună
regulilor de curtoazie și disciplină și să nu folosească în
cuvântul lor sau în relațiile cu cetățenii expresii injurioase,
ofensatoare ori calomnioase.
Art. 47. — Aleșii locali sunt obligați să menționeze
expres situațiile în care interesele lor personale contravin
intereselor generale. În cazurile în care interesul personal
nu are caracter patrimonial, consiliile locale pot permite
participarea la vot a consilierului.
Art. 48. — Aleșii locali sunt obligați la probitate și
discreție profesională.
Art. 49. — Aleșii locali sunt obligați să dea dovadă de
cinste și corectitudine; este interzis alesului local să ceară,
pentru sine sau pentru altul, bani, foloase materiale sau
alte avantaje.
Art. 50. — (1) Aleșii locali au obligația de a aduce la
cunoștință cetățenilor toate faptele și actele administrative
ce interesează colectivitatea locală.
(2) Aleșii locali sunt obligați ca, în exercitarea
mandatului, să organizeze periodic, cel puțin o dată pe
trimestru, întâlniri cu cetățenii, să acorde audiențe și să
prezinte în consiliul local o informare privind problemele
ridicate la întâlnirea cu cetățenii.
(3) Comisiile de specialitate sunt obligate să prezinte
consiliului un raport anual de activitate, care va fi făcut
public prin grija secretarului comunei sau orașului, respectiv
a secretarului general al județului sau al municipiului
București.
Art. 51. — Aleșii locali au îndatorirea de a-și perfecționa
pregătirea în domeniul administrației publice locale, urmând
cursurile de pregătire, formare și perfecționare organizate
în acest scop de instituțiile abilitate.
Art. 52. — (1) Consilierii locali și consilierii județeni,
președinții și vicepreședinții consiliilor județene nu pot lipsi
de la lucrările consiliului sau ale comisiilor de specialitate
din care fac parte decât în situațiile prevăzute în
regulamentul de funcționare.
(2) Nu se consideră absent consilierul care nu participă
la lucrări întrucât se află în îndeplinirea unei însărcinări
oficiale, precum și în alte cazuri stabilite prin regulamentul
de funcționare a consiliului.
Art. 53. — Aleșii locali nu pot face uz și nu se pot
prevala de această calitate în exercitarea unei activități
private.

5

Art. 54. — (1) Primarii și viceprimarii sunt obligați să
depună declarația de avere la prefect, în termen de 3 zile
de la validare, în cazul primarului, respectiv de la alegere,
în cazul viceprimarului. Președinții și vicepreședinții
consiliilor județene depun declarația de avere în termen de
10 zile de la alegere, la Ministerul Administrației și
Internelor.
(2) Prevederile legale în vigoare privitoare la declarația
de avere se aplică în mod corespunzător.
CAPITOLUL VII
Răspunderea aleșilor locali
Art. 55. — Aleșii locali răspund, în condițiile legii,
administrativ, civil sau penal, după caz, pentru faptele
săvârșite în exercitarea atribuțiilor ce le revin.
Art. 56. — (1) Consilierii răspund în nume propriu,
pentru activitatea desfășurată în exercitarea mandatului,
precum și solidar, pentru activitatea consiliului din care fac
parte și pentru hotărârile pe care le-au votat.
(2) În procesul-verbal al ședinței consiliului va fi
consemnat rezultatul votului, iar, la cererea consilierului, se
va menționa în mod expres votul acestuia.
Art. 57. — (1) Încălcarea de către consilieri a
prevederilor Legii nr. 215/2001, cu modificările și
completările ulterioare, a prevederilor prezentei legi și ale
regulamentului de organizare și funcționare a consiliului
atrage aplicarea următoarelor sancțiuni:
a) avertismentul;
b) chemarea la ordine;
c) retragerea cuvântului;
d) eliminarea din sala de ședință;
e) excluderea temporară de la lucrările consiliului și ale
comisiei de specialitate;
f) retragerea indemnizației de ședință, pentru 1—2
ședințe.
(2) Sancțiunile prevăzute la alin. (1) lit. a)—d) se aplică
de către președintele de ședință, iar cele de la alin. (1)
lit. e) și f) de către consiliu, prin hotărâre.
(3) Pentru aplicarea sancțiunilor prevăzute la alin. (1)
lit. e), cazul se va transmite comisiei de specialitate care
are în obiectul de activitate și aspectele juridice, aceasta
prezentând un raport întocmit pe baza cercetărilor
efectuate, inclusiv a explicațiilor furnizate de cel în cauză.
Art. 58. — La prima abatere, președintele de ședință
atrage atenția consilierului în culpă și îl invită să respecte
regulamentul.
Art. 59. — (1) Consilierii care nesocotesc avertismentul
și invitația președintelui și continuă să se abată de la
regulament, precum și cei care încalcă în mod grav, chiar
pentru prima dată, dispozițiile regulamentului vor fi chemați
la ordine.
(2) Chemarea la ordine se înscrie în procesul-verbal de
ședință.
Art. 60. — (1) Înainte de a fi chemat la ordine,
consilierul este invitat de către președinte să își retragă
sau să explice cuvântul ori expresiile care au generat
incidentul și care ar atrage aplicarea sancțiunii.
(2) Dacă expresia întrebuințată a fost retrasă ori dacă
explicațiile date sunt apreciate de președinte ca
satisfăcătoare, sancțiunea nu se mai aplică.
Art. 61. — În cazul în care după chemarea la ordine
un consilier continuă să se abată de la regulament,

6

MONITORUL OFICIAL AL ROMÂNIEI, PARTEA I, Nr. 912/7.X.2004

președintele îi va retrage cuvântul, iar dacă persistă, îl va
elimina din sală. Eliminarea din sală echivalează cu
absența nemotivată de la ședință.
Art. 62. — (1) În cazul unor abateri grave, săvârșite în
mod repetat, sau al unor abateri deosebit de grave,
consiliul poate aplica sancțiunea excluderii temporare a
consilierului de la lucrările consiliului și ale comisiilor de
specialitate.
(2) Gravitatea abaterii va fi stabilită de comisia de
specialitate care are în obiectul de activitate aspecte
juridice, în cel mult 10 zile de la sesizare.
Art. 63. — Excluderea temporară de la lucrările
consiliului și ale comisiilor de specialitate nu poate depăși
două ședințe consecutive.
Art. 64. — Excluderea de la lucrările consiliului și ale
comisiilor de specialitate are drept consecință neacordarea
indemnizației de ședință pe perioada respectivă.
Art. 65. — În caz de opunere, interzicerea participării la
ședințe se execută cu ajutorul forței publice puse la
dispoziție președintelui.
Art. 66. — (1) Sancțiunile prevăzute la art. 57 alin. (1)
lit. e) și f) se aplică prin hotărâre adoptată de consiliu cu
votul a cel puțin două treimi din numărul consilierilor în
funcție.
(2) Pe perioada aplicării sancțiunii, consilierii în cauză
sunt scoși din cvorumul de lucru.
Art. 67. — Pentru menținerea ordinii în ședințele
comisiilor de specialitate, președinții acestora au aceleași
drepturi ca și președintele de ședință. Aceștia pot aplica
sancțiunile prevăzute la art. 57 alin. (1) lit. a)—d).
Art. 68. — Sancțiunile prevăzute la art. 57 alin. (1) se
pot aplica în mod corespunzător președinților și
vicepreședinților consiliilor județene, pentru abaterile
săvârșite în calitatea lor de consilier.
Art. 69. — (1) Pentru abateri grave și repetate,
săvârșite în exercitarea mandatului de viceprimar, de
președinte sau de vicepreședinte al consiliului județean,
persoanelor în cauză li se pot aplica următoarele sancțiuni:
a) mustrare;
b) avertisment;
c) diminuarea indemnizației cu 5—10% pe timp de
1—3 luni;
d) eliberarea din funcție.
(2) Sancțiunile prevăzute la alin. (1) lit. a) și b) se
aplică, prin hotărâre a consiliului, la propunerea motivată a
primarului, respectiv a președintelui consiliului județean. În
cazul președintelui consiliului județean, propunerea trebuie
făcută de cel puțin o treime din numărul consilierilor în
funcție și va fi temeinic motivată. Motivele care justifică
propunerea de sancționare vor fi aduse la cunoștință
consilierilor cu cel puțin 5 zile înaintea ședinței.
(3) În cazul sancțiunilor prevăzute la alin. (1) lit. a) și
b), hotărârea se adoptă cu votul deschis al majorității
consilierilor în funcție, iar în cazul sancțiunilor prevăzute la
lit. c) și d), cu votul secret a cel puțin două treimi din
numărul consilierilor în funcție.
(4) Aplicarea sancțiunilor prevăzute la alin. (1) lit. c) și
d) poate fi făcută numai dacă se face dovada că
viceprimarul, președintele sau vicepreședintele consiliului
județean a încălcat Constituția, celelalte legi ale țării sau a
prejudiciat interesele țării, ale unității administrativ-teritoriale
sau ale locuitorilor din unitatea administrativ-teritorială
respectivă.

(5) La eliberarea din funcție se aplică în mod
corespunzător prevederile Legii nr. 215/2001, cu
modificările și completările ulterioare.
Art. 70. — Împotriva sancțiunii prevăzute la art. 69
alin. (1) lit. c) și d) persoana în cauză se poate adresa
instanței de contencios administrativ competente. Procedura
prealabilă nu este obligatorie.
Art. 71. — Aplicarea sancțiunilor prevăzute la art. 57
alin. (1), în cazul președinților și vicepreședinților consiliului
județean, în calitatea acestora de consilier, nu are nici un
efect asupra exercitării de către cei în cauză a mandatului
încredințat de consiliu.
Art. 72. — Aplicarea sancțiunii prevăzute la art. 69
alin. (1) lit. d) nu are nici un efect asupra mandatului de
consilier al președintelui sau al vicepreședintelui consiliului
județean.
Art. 73. — Primarii pot fi revocați din funcție în urma
unui referendum, în condițiile și în cazurile stabilite prin
Legea nr. 215/2001, cu modificările și completările
ulterioare.
CAPITOLUL VIII
Registrul de interese
Art. 74. — (1) Aleșii locali sunt obligați să își facă
publice interesele personale printr-o declarație pe propria
răspundere, depusă în dublu exemplar la secretarul
comunei, orașului, municipiului, sectorului municipiului
București, respectiv la secretarul general al județului sau al
municipiului București, după caz.
(2) Un exemplar al declarației privind interesele
personale se păstrează de către secretar într-un dosar
special, denumit registru de interese.
(3) Al doilea exemplar al declarației de interese se
transmite la secretarul general al prefecturii, care le va
păstra într-un dosar special, denumit registru general de
interese.
(4) Modelul declarației se aprobă prin hotărâre a
Guvernului, la propunerea Ministerului Administrației și
Internelor, în termen de 30 de zile de la intrarea în
vigoare a prezentei legi.
Art. 75. — Aleșii locali au un interes personal într-o
anumită problemă, dacă au posibilitatea să anticipeze că o
decizie a autorității publice din care fac parte ar putea
prezenta un beneficiu sau un dezavantaj pentru sine sau
pentru:
a) soț, soție, rude sau afini până la gradul al doilea
inclusiv;
b) orice persoană fizică sau juridică cu care au o relație
de angajament, indiferent de natura acestuia;
c) o societate comercială la care dețin calitatea de
asociat unic, funcția de administrator sau de la care obțin
venituri;
d) o altă autoritate din care fac parte;
e) orice persoană fizică sau juridică, alta decât
autoritatea din care fac parte, care a făcut o plată către
aceștia sau a efectuat orice fel de cheltuieli ale acestora;
f) o asociație sau fundație din care fac parte.
Art. 76. — În declarația privind interesele personale,
aleșii locali vor specifica:
a) funcțiile deținute în cadrul societăților comerciale,
autorităților și instituțiilor publice, asociațiilor și fundațiilor;

MONITORUL OFICIAL AL ROMÂNIEI, PARTEA I, Nr. 912/7.X.2004
b) veniturile obținute din colaborarea cu orice persoană
fizică sau juridică și natura colaborării respective;
c) participarea la capitalul societăților comerciale, dacă
aceasta depășește 5% din capitalul societății;
d) participarea la capitalul societăților comerciale, dacă
aceasta nu depășește 5% din capitalul societății, dar
depășește valoarea de 100.000.000 lei;
e) asociațiile și fundațiile ai căror membri sunt;
f) bunurile imobile deținute în proprietate sau în
concesiune;
g) funcțiile deținute în cadrul societăților comerciale,
autorităților sau instituțiilor publice de către soț/soție;
h) bunurile imobile deținute în proprietate sau în
concesiune de către soț/soție și copii minori;
i) lista proprietăților deținute pe raza unității
administrativ-teritoriale din ale căror autorități ale
administrației publice locale fac parte;
j) cadourile și orice beneficii materiale sau avantaje
făcute de orice persoană fizică ori juridică, legate sau
decurgând din funcția deținută în cadrul autorității
administrației publice locale; orice cadou sau donație
primită de aleșii locali într-o ocazie publică sau festivă
devin proprietatea acelei instituții ori autorități;
k) orice alte interese, stabilite prin hotărâre a consiliului
local, în cazul primarilor, viceprimarilor și consilierilor locali,
sau prin hotărâre a consiliului județean, în cazul
președintelui și vicepreședintelui acestuia și al consilierilor
județeni.
Art. 77. — (1) Consilierii județeni și consilierii locali nu
pot lua parte la deliberarea și adoptarea de hotărâri dacă
au un interes personal în problema supusă dezbaterii.
(2) În situațiile prevăzute la alin. (1), consilierii locali și
consilierii județeni sunt obligați să anunțe, la începutul
dezbaterilor, interesul personal pe care îl au în problema
respectivă.
(3) Anunțarea interesului personal și abținerea de la vot
se consemnează în mod obligatoriu în procesul-verbal al
ședinței.
Art. 78. — Registrul de interese are caracter public,
putând fi consultat de către orice persoană, în condițiile
prevăzute de Legea nr. 544/2001 privind liberul acces la
informațiile de interes public.
Art. 79. — (1) Declarația privind interesele personale se
depune după cum urmează:
a) în termen de 15 zile de la data declarării consiliului
ca legal constituit, în cazul consilierilor județeni și al
consilierilor locali;
b) în termen de 15 zile de la depunerea jurământului,
în cazul primarilor;
c) în termen de 15 zile de la alegere, în cazul
președinților și vicepreședinților consiliilor județene și al
viceprimarilor.
(2) Aleșii locali în funcție la data intrării în vigoare a
prezentei legi vor depune declarația în termen de 30 de

7

zile de la publicarea în Monitorul Oficial al României,
Partea I, a hotărârii Guvernului prevăzute la art. 74
alin. (4).
Art. 80. — (1) Aleșii locali au obligația să reactualizeze
declarația privind interesele personale la începutul fiecărui
an, dar nu mai târziu de 1 februarie, dacă au intervenit
modificări semnificative față de declarația anterioară.
(2) Secretarul unității administrativ-teritoriale va transmite
secretarului general al prefecturii, până la data de 1 martie
a fiecărui an, un exemplar al declarațiilor reactualizate.
Art. 81. — Hotărârile adoptate cu nerespectarea
dispozițiilor art. 77 sunt nule de drept, potrivit dispozițiilor
art. 47 alin. (2) din Legea nr. 215/2001, cu modificările și
completările ulterioare.
Art. 82. — (1) Nerespectarea declarației privind
interesele personale în termenul prevăzut la art. 79 atrage
suspendarea de drept a mandatului, până la depunerea
declarației.
(2) Refuzul depunerii declarației privind interesele
personale atrage încetarea de drept a mandatului.
(3) Suspendarea sau încetarea mandatului se constată
prin hotărâre a consiliului local, respectiv județean.
Art. 83. — Cadourile și orice beneficii materiale
nedeclarate potrivit prevederilor art. 76 lit. j) sunt supuse
confiscării.
Art. 84. — Fapta aleșilor locali de a face declarații
privind interesele personale, care nu corespund adevărului,
constituie infracțiunea de fals în declarații și se pedepsește
potrivit Codului penal.
CAPITOLUL IX
Dispoziții finale
Art. 85. — (1) Prezenta lege intră în vigoare la 60 de
zile de la publicarea ei în Monitorul Oficial al României,
Partea I.
(2) La aceeași dată se abrogă:
a) art. 53, art. 60, alin. (2) al art. 72, art. 80 și alin. (2)
al art. 103 din Legea administrației publice locale
nr. 215/2001, publicată în Monitorul Oficial al României,
Partea I, nr. 204 din 23 aprilie 2001, cu modificările și
completările ulterioare;
b) capitolul II din anexa nr. II/1 la Legea nr. 154/1998
privind sistemul de stabilire a salariilor de bază în sectorul
bugetar și a indemnizațiilor pentru persoane care ocupă
funcții de demnitate publică, publicată în Monitorul Oficial
al României, Partea I, nr. 266 din 16 iulie 1998, cu
modificările ulterioare;
c) orice alte dispoziții contrare.
(3) În termen de 60 de zile de la intrarea în vigoare a
prezentei legi, regulamentele de organizare și funcționare a
consiliilor locale și județene vor fi modificate și completate
potrivit prevederilor acesteia.

Această lege a fost adoptată de Parlamentul României, cu respectarea prevederilor art. 75 și ale art. 76 alin. (1) din
Constituția României, republicată.
PREȘEDINTELE CAMEREI DEPUTAȚILOR

PREȘEDINTELE SENATULUI

VALER DORNEANU

NICOLAE VĂCĂROIU

București, 28 septembrie 2004.
Nr. 393.

8

MONITORUL OFICIAL AL ROMÂNIEI, PARTEA I, Nr. 912/7.X.2004
PREȘEDINTELE ROMÂNIEI

DECRET
pentru promulgarea Legii privind Statutul aleșilor locali
În temeiul prevederilor art. 77 alin. (1) și ale art. 100 alin. (1) din
Constituția României, republicată,
Președintele României d e c r e t e a z ă:
Articol unic. — Se promulgă Legea privind Statutul aleșilor locali și se
dispune publicarea acestei legi în Monitorul Oficial al României, Partea I.
PREȘEDINTELE ROMÂNIEI

ION ILIESCU
București, 24 septembrie 2004.
Nr. 738.

EDITOR: PARLAMENTUL ROMÂNIEI — CAMERA DEPUTAȚILOR
Regia Autonomă îMonitorul Oficial“, Str. Parcului nr. 65, sectorul 1, București,
IBAN: RO75RNCB5101000000120001 Banca Comercială Română — S.A. — Sucursala îUnirea“ București
și IBAN: RO12TREZ7005069XXX000531 Direcția de Trezorerie și Contabilitate Publică a Municipiului București
(alocat numai persoanelor juridice bugetare)
Tel. 224.09.71/150, fax 225.00.43, E-mail: marketing@ramo.ro, Internet: www.monitoruloficial.ro
Adresa pentru publicitate: Centrul pentru relații cu publicul, București, șos. Panduri nr. 1,
bloc P33, parter, sectorul 5, tel. 411.58.33 și 410.47.30, tel./fax 410.77.36 și 410.47.23
Tiparul: Regia Autonomă îMonitorul Oficial“
Monitorul Oficial al României, Partea I, nr. 912/7.X.2004 conține 8 pagini.

Prețul de vânzare 9.500 lei

ISSN 1453—4495

