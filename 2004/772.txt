PARTEA

Anul 172 (XVI) — Nr. 772

I

Marți, 24 august 2004

LEGI, DECRETE, HOTĂRÂRI ȘI ALTE ACTE
SUMAR
Nr.

Pagina
HOTĂRÂRI ALE GUVERNULUI ROMÂNIEI

1.247. — Hotărâre privind aprobarea Strategiei naționale
pentru eliminarea tulburărilor prin deficit de iod
prin iodarea universală a sării destinate
consumului uman direct și fabricării pâinii, precum
și pentru înființarea Comitetului Național pentru
Eliminarea Tulburărilor prin Deficit de Iod
(CNETDI)....................................................................

1–7

1.268. — Hotărâre privind trecerea unor terenuri din
domeniul public al statului și din administrarea
Ministerului Administrației și Internelor în domeniul
privat al statului.........................................................

8

HOTĂRÂRI

ALE

GUVERNULUI

ROMÂNIEI

GUVERNUL ROMÂNIEI

HOTĂRÂRE
privind aprobarea Strategiei naționale pentru eliminarea tulburărilor prin deficit de iod
prin iodarea universală a sării destinate consumului uman direct și fabricării pâinii,
precum și pentru înființarea Comitetului Național pentru Eliminarea Tulburărilor
prin Deficit de Iod (CNETDI)
În temeiul art. 108 din Constituție, republicată, și al art. 12 alin. (2) și (3) din Legea nr. 90/2001 privind
organizarea și funcționarea Guvernului României și a ministerelor, cu modificările și completările ulterioare,
Guvernul României adoptă prezenta hotărâre.
Art. 1. — Se aprobă Strategia națională pentru
eliminarea tulburărilor prin deficit de iod prin iodarea
universală a sării destinate consumului uman direct și
fabricării pâinii, denumită în continuare Strategie, prevăzută
în anexa nr. 1.
Art. 2. — (1) Se înființează Comitetul Național pentru
Eliminarea Tulburărilor prin Deficit de Iod (CNETDI),
denumit în continuare Comitetul, organism interministerial

fără personalitate juridică, sub autoritatea primului-ministru,
coordonat de către consilierul primului-ministru cu atribuții în
domeniul asigurării sănătății populației.
(2) Comitetul se organizează și funcționează pe lângă
Ministerul Sănătății.
Art. 3. — (1) Comitetul are rolul de planificare,
integrare, corelare și monitorizare a politicii Guvernului în
domeniul supravegherii, controlului și prevenirii tulburărilor

2

MONITORUL OFICIAL AL ROMÂNIEI, PARTEA I, Nr. 772/24.VIII.2004

prin deficit de iod din perspectiva medicală, socială și
educațională.
(2) Comitetul elaborează Planul național de acțiune
pentru eliminarea tulburărilor prin deficit de iod, integrarea
și corelarea programelor sectoriale elaborate de autoritățile
și instituțiile cu atribuții în aplicarea Hotărârii Guvernului
nr. 568/2002 privind iodarea universală a sării destinate
consumului uman, hranei animalelor și utilizării în industria
alimentară, cu modificările ulterioare, și monitorizează
modul de desfășurare a procesului care vizează aplicarea
integrală a prevederilor acestui act normativ.
(3) Comitetul are următoarele atribuții principale:
a) analizează cauzele care favorizează apariția
tulburărilor prin deficit de iod;
b) fundamentează, elaborează și supune spre aprobare
Guvernului viitoarele strategii naționale pentru eliminarea
tulburărilor prin deficit de iod și urmărește punerea în
aplicare a acestora;
c) aprobă anual planul de activități propriu;
d) evaluează legislația în domeniul supravegherii,
controlului, prevenirii tulburărilor prin deficit de iod și
formulează propuneri privind modificarea și/sau completarea
acesteia, pe care le înaintează ministerelor competente în
vederea elaborării de acte normative;
e) propune realizarea, în condițiile legii, a unor acțiuni
sau măsuri speciale pentru protecția persoanelor ce
manifestă tulburări prin deficit de iod;
f) evaluează și propune Guvernului prevederea în
bugetul de stat a fondurilor necesare aplicării Strategiei;
g) urmărește respectarea convențiilor, tratatelor și a
celorlalte acte internaționale la care România este parte, în
ceea ce privește respectarea drepturilor persoanelor ce
prezintă tulburări prin deficit de iod și ale persoanelor
expuse la grad mare de risc;
h) monitorizează aplicarea actelor normative în ceea ce
privește reducerea impactului, supravegherea, controlul,
prevenirea cazurilor de tulburări prin deficit de iod și
îndeplinirea de către instituțiile statului a sarcinilor ce le
revin în domeniu;
i) acordă asistență tehnică autorităților competente
pentru elaborarea programelor naționale, a strategiilor
sectoriale și identifică metodele și mijloacele practice care
pot fi folosite în scopul supravegherii, controlului, prevenirii
și reducerii impactului social în cazurile de tulburări prin
deficit de iod;
j) informează anual Guvernul cu privire la activitatea și
rezultatele obținute, realizarea și implementarea Strategiei
și elaborează un raport anual de activitate;
k) propune Guvernului spre adoptare măsurile ce se
impun pentru supravegherea, controlul, prevenirea și
reducerea impactului social al cazurilor de tulburări prin
deficit de iod;
l) colaborează cu autoritățile și instituțile publice, precum
și cu persoane juridice și fizice în vederea realizării rolului
său;
m) facilitează accesul României la programe și surse
internaționale de finanțare în acest domeniu;
n) monitorizează aplicarea fondurilor atrase pe
problematica tulburărilor prin deficit de iod.
(4) Comitetul îndeplinește orice alte atribuții în vederea
realizării scopului pentru care a fost constituit, stabilite prin
acte normative sau dispuse de primul-ministru.
Art. 4. — (1) Comitetul are următoarea componență:
a) președinte, directorul general adjunct al Direcției
generale sănătate publică și inspecția sanitară de stat din
Ministerul Sănătății;

b) 3 vicepreședinți, respectiv coordonatorii celor
3 grupuri de lucru constituite pe domenii de activitate, aleși
prin vot dintre membrii Comitetului în condițiile prevăzute în
regulamentul de organizare și funcționare a Comitetului;
c) 29 de membri, la nivel de director general sau
director, desemnați de autoritățile, instituțiile sau
organizațiile prevăzute în anexa nr. 2.
(2) Componența nominală a Comitetului se aprobă prin
ordin al ministrului sănătății, la propunerea autorităților,
instituțiilor și organizațiilor reprezentate.
(3) La lucrările Comitetului pot fi invitați reprezentanți ai:
a) Administrației Prezidențiale;
b) comisiilor de sănătate ale Camerei Deputaților și
Senatului;
c) Casei Naționale de Asigurări de Sănătate;
d) Colegiului Medicilor din România;
e) Colegiului Farmaciștilor din România;
f) organizațiilor academice și de asistență socială,
precum și ai celorlalte organizații neguvernamentale care
desfășoară activități în domeniu;
g) organizațiilor producătorilor și importatorilor de
produse farmaceutice în domeniu;
h) organizațiilor producătorilor și importatorilor de
produse alimentare;
i) reprezentanțelor din România ale Organizației
Națiunilor Unite, care desfășoară activități în domeniu.
(4) Participarea la ședințele Comitetului a persoanelor
prevăzute la alin. (3) se face la invitația președintelui
Comitetului.
Art. 5. — Membrii Comitetului au următoarele atribuții:
a) reprezintă autoritățile, instituțiile publice și structurile
care i-au desemnat;
b) asigură comunicarea între Comitet, autoritățile,
instituțiile și organizațiile de la care provin;
c) asigură integrarea problematicii legate de tulburările
prin deficit de iod în politicile și strategiile instituțiilor din
care provin;
d) asigură monitorizarea implementării Strategiei la
nivelul autorităților, instituțiilor și organizațiilor pe care le
reprezintă.
Art. 6. — (1) Comitetul se întrunește trimestrial sau ori
de câte ori este nevoie, la convocarea președintelui sau,
în lipsa acestuia, a unuia dintre vicepreședinți.
(2) Comitetul este întrunit în mod legal în prezența a
două treimi din numărul membrilor săi.
(3) Comitetul adoptă hotărâri prin vot majoritar. În caz
de paritate de voturi, votul președintelui Comitetului este
decisiv.
Art. 7. — (1) În vederea exercitării atribuțiilor ce îi revin,
Comitetul poate constitui grupuri de lucru formate din
specialiști care pot proveni din cadrul autorităților,
instituțiilor și organizațiilor reprezentate, precum și din
cadrul altor structuri, cu condiția ca rezultatele activității
desfășurate de către aceștia să fie de natură să contribuie
la realizarea scopului pentru care a fost constituit
Comitetul.
(2) Lucrările de secretariat ale grupurilor de lucru sunt
asigurate de autoritățile, instituțiile sau organizațiile ai căror
reprezentanți ori invitați au solicitat constituirea grupului de
lucru.
(3) Grupurile de lucru au următoarele atribuții principale:
a) elaborează propuneri și strategii sectoriale de
aplicare a Strategiei;
b) elaborează și prezintă Comitetului propuneri de acte
normative de reducere a impactului tulburărilor prin deficit
de iod;

MONITORUL OFICIAL AL ROMÂNIEI, PARTEA I, Nr. 772/24.VIII.2004
c) efectuează, la cererea Comitetului, studii sectoriale și
controlează aplicarea Strategiei la nivel sectorial;
d) elaborează rapoarte tematice, la cererea Comitetului.
(4) Grupurile de lucru îndeplinesc, în condițiile legii,
orice alte atribuții în vederea atingerii obiectivelor pentru a
căror realizare au fost constituite.

3

Art. 8. — Comitetul își desfășoară activitatea potrivit
regulamentului de organizare și funcționare propus de
președinte și aprobat în cadrul primei ședințe, care va
avea loc în termen de 60 de zile de la data intrării în
vigoare a prezentei hotărâri.
Art. 9. — Anexele nr. 1 și 2 fac parte integrantă din
prezenta hotărâre.

PRIM-MINISTRU

ADRIAN NĂSTASE
Contrasemnează:
Ministrul sănătății,
Ovidiu Brînzan
Ministrul agriculturii, pădurilor și dezvoltării rurale,
Petre Daea
Autoritatea Națională pentru Protecția Consumatorilor
Gabriel Eduard Matei,
secretar de stat
București, 5 august 2004.
Nr. 1.247.
ANEXA Nr. 1

STRATEGIE NAȚIONALĂ
pentru eliminarea tulburărilor prin deficit de iod prin iodarea universală a sării destinate consumului uman direct
și fabricării pâinii
(2004—2012)
Introducere
Carența de iod este singura și cea mai cunoscută
cauză a retardului mintal și a deteriorării funcțiilor cerebrale
ce poate fi prevenită. Carența de iod determină apariția
gușii și scăderea producerii hormonilor vitali pentru creștere
și dezvoltare. Creșterea copiilor este încetinită, ei devin
apatici, cu deficit mental, cu alterarea capacității de
mișcare, alterarea vorbirii și a auzului. La gravide carența
de iod produce disgravidie, naștere prematură, avort sau
nașterea unor copii cu retard mintal ori intelect la limită.
Studii recente efectuate în Asia pe loturi mari de populație
au demonstrat că deficitul de iod la gravidă este o cauză a
nașterii unor copii cu greutate mică.
Lista de abrevieri
IUS — iodarea universală a sării
CNETDI — Comitetul Național pentru Eliminarea
Tulburărilor prin Deficit de Iod
OMS — Organizația Mondială a Sănătății
UNICEF — Fondul Națiunilor Unite pentru Copii
MS — Ministerul Sănătății
IOMC — Institutul de Ocrotire a Mamei și Copilului
SALROM — Societatea Română de Producție și
Comercializare a Sării
MEC — Ministerul Educației și Cercetării
TDI — tulburări prin deficit de iod
IEC — informare, educare, comunicare
PSI — Fundația îPopulation Services International“ —
România
UNDP — Programul Națiunilor Unite pentru Dezvoltare
ICCIDD — Comisia internațională de control al
tulburărilor prin deficit de iod
ARGUMENT
STRATEGII

PENTRU

DEZVOLTAREA

PREZENTEI

Tulburările induse de lipsa de iod
Statisticile mondiale arată că:
• 1,6 miliarde de oameni sunt expuși riscului de a fi
afectați de carența de iod din alimentație;

• tulburările prin carență de iod afectează 50 milioane
de copii;
• în fiecare an se nasc în lume 100.000 de copii cu
cretinism.
Deficitul de iod antrenează modificări diferite în funcție
de vârsta la care se manifestă. În funcție de deficitul de
iod și/sau de hormoni tiroidieni pot apărea:
• avort sau naștere prematură;
• mortalitate perinatală și infantilă crescută;
• anomalii congenitale;
• cretinism cu leziuni neurologice (deficit mental,
surdomutitate, strabism) sau mixedematoase;
• la copil, hipotiroidismul juvenil cu dezvoltare mentală și
fizică deficitare;
• la adult, gușa (cu complicațiile sale) și tulburări ale
fertilității.
Nutriția necorespunzătoare cu iod pe durata gestației
reduce densitatea rețelei de interconexiuni care se
formează între celulele creierului în curs de dezvoltare al
fătului, limitând astfel pe viață capacitatea intelectuală a
individului. La nivelul populației consecința s-a dovedit a fi
un coeficient de inteligență mai scăzut cu 10—15%. O
stare nutrițională cu iod corespunzătoare în primele 16—18
săptămâni de sarcină este esențială pentru eliminarea TDI.
Susceptibilitatea creierului fetal în curs de dezvoltare la
leziuni cauzate de lipsa de iod și faptul că femeile gravide
sunt pe locul 2 (după femeile în perioada de lactație) în
privința necesarului de iod înseamnă că pentru a asigura o
protecție optimă a fătului în dezvoltare față de aportul
scăzut de iod eforturile de monitorizare ar trebui să se
concentreze asupra gravidelor.
În România tulburările prin deficit de iod nu mai
constituie o caracteristică regională, a zonelor considerate
endemice, ci este o problemă de sănătate publică la nivel
național. Potrivit datelor existente, frecvența tulburărilor prin
deficit de iod încadrează România în categoria țărilor cu
deficit mediu spre moderat, cu excepția a 3 zone care
prezintă deficit sever.
La Congresul Societății Române de Endocrinologie în
septembrie 2000 se raporta că: î…valorile iodului urinar se

4

MONITORUL OFICIAL AL ROMÂNIEI, PARTEA I, Nr. 772/24.VIII.2004

situează
sub
nivelul
normal
recomandat
de
OMS/UNICEF/ICCIDD în 21 dintre cele 27 de județe aflate
în studiu. La femeile gravide, valorile iodului urinar au fost
îngrijorător de scăzute.“
În baza datelor furnizate de studii ale OMS, ale
Institutului de Endocrinologie îC.I. Parhon“, precum și studii
efectuate de IOMC se poate spune că:
• deficitul de iod este larg răspândit în România,
depășind cu mult limita zonelor considerate endemice,
practic toată populația țării fiind la risc;
• aproximativ 20% din numărul de copii prezintă deficit
de iod, cu o prevalență a tulburărilor prin deficit de iod mai
mare în mediul rural;
• peste 35% din populație prezintă forme vizibile de
afectare tiroidiană (gușă).
Aportul scăzut de iod la femeile gravide din România
înseamnă că fiecare generație de nou-născuți suferă într-o
oarecare măsură de deficiențe cerebrale cauzate de
carența de iod, ceea ce va limita în viitor capacitatea lor
de învățare și productivitatea, afectând astfel dezvoltarea
socioeconomică viitoare a țării.
Diagnosticarea și tratamentul patologiilor tiroidiene
induse de carența de iod constituie și o povară inutilă
pentru serviciile de asistență medicală naționale.
Rezultatele cercetărilor de piață referitor la consumul
de sare iodată — 2002
Organismul uman are nevoie de cantități foarte mici de
iod (200 micrograme pe zi), dar aportul trebuie să fie
continuu. La nivelul întregii populații acest lucru se poate
realiza prin adăugarea de iod în sare. Sarea este vehiculul
ideal pentru aportul de iod deoarece este unul dintre
puținele alimente care sunt consumate aproape universal și
în cantități egale de toți oamenii, indiferent de starea
economică, iar procedeul de iodare este relativ simplu din
punct de vedere tehnic.
Cercetările desfășurate la nivel național în anul 2002 au
demonstrat că sarea neiodată este prezentă încă pe scară
largă în gospodăriile din România: 31% din gospodăriile
din mediul urban și 37% din gospodăriile din mediul rural
folosesc exclusiv acest tip de sare. Există diferențe între
regiunile țării, dar chiar și acolo unde sarea iodată este
folosită pe scară mai largă sarea neiodată este încă
folosită, uneori în paralel cu sarea iodată. Gospodăriile
unde se folosește exclusiv sare iodată reprezintă 56% în
mediul urban și 53% în mediul rural. Procentul cel mai
mare de folosire exclusivă a sării iodate se întâlnește în
București — 71%.
Sarea folosită pentru consumul animal este în cea mai
mare parte neiodată.
Același studiu a reliefat o serie de aspecte care au stat
la baza elaborării strategiei campaniei de promovare a
consumului de sare iodată:
• Nu este preferată o anume marcă de sare și nu
există notorietate legată de fabricant.
• Nu sunt cunoscute beneficiile consumului de sare
iodată și nici modalitatea corectă de folosire a sării iodate
(adăugare la sfârșitul preparării hranei pentru a nu fi
expusă temperaturilor mari care favorizează evaporarea
iodului).
• Nu sunt percepute diferențe de gust între sarea iodată
și cea neiodată.
• Prețul este doar în mică măsură o barieră pentru
consumul de sare iodată (ceva mai scumpă).
• Numai 16% dintre persoane se informează dacă sarea
este iodată sau neiodată la cumpărare.
• Sarea iodată nu este disponibilă peste tot, în mediul
rural doar 66% din locurile de comercializare dispunând de
sare iodată, iar în mediul urban doar 78%.
• Majoritatea sării comercializate pentru populație (97%)
este de producție indigenă.

Principii directoare
Principiile care stau la baza elaborării strategiei eliminării
TDI sunt următoarele:
1. TDI reprezintă o prioritate de sănătate publică nu
numai ca o cauză principală de morbiditate în rândul
copiilor și adulților, dar și prin consecințele sale
socioeconomice pe termen lung.
2. Abordarea exclusiv medicală a acestei probleme nu
își dovedește eficiența, fiind necesară o abordare integrată
și intersectorială a tuturor instituțiilor implicate în eliminarea
TDI folosindu-se metoda iodării universale a sării, fapt
dovedit de experiența internațională.
3. Aportul insuficient de iod prin alimentație încă din
perioada copilăriei generează apariția de tulburări care
devin cu timpul ireversibile și care necesită tratament.
Completarea iodului prin alimentație cu cantitatea necesară
unei dezvoltări normale a organismului reprezintă una
dintre prioritățile MS.
4. Această strategie urmează principiile și recomandările
OMS și este în concordanță cu Strategia Ministerului
Sănătății în domeniul sănătății publice, precum și cu
acțiunile derulate până acum în acest domeniu.
5. Statul român garantează dreptul la sănătate al tuturor
cetățenilor săi, precum și accesul universal și echitabil la
serviciile de sănătate. Serviciile furnizate persoanelor care
înregistrează acest gen de tulburări trebuie să fie echitabile
și adaptate nevoilor populației și nu se pot realiza decât
cu sprijinul efectiv al medicului de familie. O atenție
importantă trebuie acordată copiilor deoarece completarea
iodului din alimentație încă din copilărie garantează o
dezvoltare normală a viitorului adult.
Scopul strategiei
Scopul prezentei strategii este de a asigura eliminarea
TDI în România. Asigurarea durabilă a eliminării TDI
implică:
• menținerea constantă a cererii de eliminare a
pericolelor produse de deficitul de iod;
• asigurarea unei calități adecvate, disponibilității și
accesibilității sării iodate;
• informarea largă și adecvată a tuturor straturilor și
segmentelor societății privind importanța iodului alimentar
pentru dezvoltarea și funcționarea optimă a creierului.
Durata: 2004—2012
Direcții strategice de acțiune
Ținând cont de toate aceste considerente, se selectează
o serie de acțiuni strategice prioritare pentru prevenirea și
controlul TDI:
1. Iodarea universală a sării pentru consumul uman și
animal ca principală acțiune de lungă durată
2. Intervenții pe termen scurt și în situații speciale (zone
endemice cu deficit sever, gravide, patologie)
3. Monitorizarea calității sării iodate pe toată distanța de
la producător la consumator
4. Monitorizarea deficitului de iod la nivelul populației
generale
5. Elaborarea unei strategii de comunicare pentru:
a) educarea populației privind importanța consumului de
sare iodată și folosirea corectă a acesteia;
b) conștientizarea profesioniștilor (cadre didactice,
medici, asistente medicale, asistente medicale comunitare,
asistenți sociali, profesioniști din mass-media și din
industria alimentară) privind comunicarea către populație a
mesajelor-cheie referitoare la importanța consumului de
sare iodată;
c) conștientizarea importatorilor, distribuitorilor și
comercianților în vederea comercializării produselor realizate
cu sare iodată în conformitate cu legea în vigoare.

MONITORUL OFICIAL AL ROMÂNIEI, PARTEA I, Nr. 772/24.VIII.2004
Rezultate așteptate
Indicatori de structură
1. Înființarea CNETDI
2. Întâlnirea membrilor CNETDI cel puțin o dată pe
trimestru
3. Toate programele de învățământ la nivelul claselor
I—XII, în domeniul educației pentru sănătate, vor avea în
fiecare modul câte o temă privind importanța consumului
de iod pentru organism.
4. Înființarea de laboratoare de referință pentru
determinarea ioduriilor
5. Înființarea laboratorului de referință pentru
monitorizarea calității sării iodate
6. Un sistem de monitorizare a calității sării iodate
coordonat de rețeaua de institute de sănătate publică
Indicatori de proces
1. Adoptarea unui sigiliu național al sării iodate
2. Nivelul de iod din sarea destinată consumului uman
direct conform legislației în vigoare
3. Pe termen lung (până în 2012), în funcție de
rezultatele evaluării statusului populației privind deficitul de
iod, iodarea sării pentru consum animal
Indicatori de rezultat
1. Numărul de cazuri de hipotiroidie tranzitorie la nounăscut
2. Incidența gușii, mai ales în rândul copiilor
3. Numărul de cazuri de gravide cu excreție urinară de
iod sub standardele OMS
4. Numărul de cazuri de copii de vârstă școlară cu
excreție urinară de iod sub standardele OMS
5. Producția de sare iodată pentru consum intern,
consum uman direct, consum animal și industria alimentară
6. Dinamica consumului de sare iodată
7. Procentul de gospodării care consumă numai sare
iodată
8. Procentul de persoane care recunosc cel puțin două
dintre beneficiile consumului de sare iodată pentru sănătate
Obiective generale
Atât obiectivele generale, cât și cele specifice reprezintă
o parte foarte importantă în punerea în practică a strategiei
de eliminare a TDI.
Ca obiective generale pot fi enumerate:
1. reducerea incidenței TDI și asigurarea unei dezvoltări
normale a organismului uman;
2. realizarea iodării sării în conformitate cu
reglementările în vigoare, atât cea pentru uz uman, cât și
cea pentru uz animal, ca vehicul esențial pentru
administrarea de iod;
3. asigurarea pe piață a unei producții suficiente de
sare iodată;
4. dezvoltarea și îmbunătățirea sistemului național de
supraveghere și monitorizare a producției și consumului de
sare iodată;
5. asigurarea unor politici de sănătate și a unui cadru
de reglementare capabil să răspundă sectorial și
multisectorial domeniului eliminării TDI;
6. dezvoltarea la nivel național a sistemului de depistare
precoce și monitorizare a TDI.
Obiective specifice
Un obiectiv specific este eliminarea incidenței TDI până
în anul 2012.
Pentru realizarea acestui obiectiv specific este necesar
un set de acțiuni:
1. determinarea și documentarea detaliată a rolurilor și
responsabilităților partenerilor, a graficelor de lucru, a
datelor limită de realizare a acțiunilor, a resurselor
necesare și alocarea de fonduri;

5

2. prezentarea și acceptarea planului de acțiune la
nivelul persoanelor cu putere de decizie;
3. înființarea Comitetului Național pentru Eliminarea
Tulburărilor prin Deficit de Iod (CNETDI);
4. realizarea sistematică de activități susținute de
comunicare pentru schimbarea de comportamente care se
adresează populației generale, utilizând canale diferite
(mass-media, medicul de familie, cabinetul de întreprindere,
medicul endocrinolog, medicul școlar, asistenți medicali
comunitari etc.). Campaniile vor informa populația despre
beneficiul consumului de sare iodată, despre tulburările
generate de lipsa iodului din organism, despre modul cum
se poate procura sare neiodată pentru persoanele alergice
la iod sau care suferă de afecțiuni ce interzic consumul de
iod. Aceste activități se adresează în aceeași măsură
producătorilor și comercianților de sare și de produse
alimentare care conțin sare;
5. generalizarea ofertei de sare iodată de masă și
pentru fabricarea pâinii, precum și eliminarea importurilor
de sare de masă la parametrii necorespunzători din punct
de vedere calitativ, în conformitate cu legislația în vigoare;
6. întărirea rețelei de promovare a sănătății în scopul
derulării de activități specifice la nivel local care să
acopere întregul teritoriu rural al județelor;
7. dezvoltarea și susținerea activității de control al stării
de sănătate a populației din punct de vedere al tulburărilor
generate de deficitul de iod, în special în zonele
tradiționale gușogene;
8. instruirea medicilor de familie în domeniul
suplimentării necesarului de iod pentru copii, femei gravide
și femei care alăptează;
9. dezvoltarea și acreditarea a două laboratoare de
referință în domeniu;
10. creșterea capacității tehnice și profesionale atât la
nivel guvernamental, cât și neguvernamental pentru
realizarea de studii în populația generală, care să ilustreze
periodic tabloul general al TDI;
11. dezvoltarea unui mecanism optim de comunicare
între părțile implicate în acțiunile de eliminare a TDI (MS,
Ministerul Economiei și Comerțului, MEC, Autoritatea
Națională pentru Protecția Consumatorilor, Autoritatea
Națională a Vămilor, UNICEF, Asociația Medicilor de
Familie din România, PSI, Fundația îWorld Vision“—
România, Fundația îKiwanis“ — România, Insitutul de
Sănătate Publică București, Institutul de Chimie Alimentară,
Agenția Națională Veterinară și pentru Siguranța
Alimentelor, Ministerul Agriculturii, Pădurilor și Dezvoltării
Rurale, Societatea Națională a Sării — S.A., Fundația
Internațională pentru Copil și Familie, OMS, Patronatul
Român din Industria de Morărit, Panificație și Produse
Făinoase).
Obiective operaționale și activități
• Campanii de comunicare în vederea schimbării
comportamentelor
• Monitorizare, evaluare și cercetare (dezvoltarea sau
întărirea facilităților de laborator existente pentru analiza
iodului din sare, precum și a ioduriilor etc., cu crearea a
două laboratoare naționale de referință pentru monitorizarea
ioduriilor și a unui laborator pentru monitorizarea calității
sării iodate
• Stabilirea unui sistem eficient de monitorizare și
evaluare este un element-cheie în eliminarea deficitului de
iod. Un astfel de sistem permite identificarea grupurilor
expuse riscului și monitorizarea progresului în timp. Pentru
a stabili un sistem eficient de supraveghere nutrițională
trebuie definite grupurile-țintă, indicatorii după care se va
urmări statusul deficitului de iod și strategiile prin care
supravegherea va fi organizată și coordonată.

6

MONITORUL OFICIAL AL ROMÂNIEI, PARTEA I, Nr. 772/24.VIII.2004

Parametrii care vor fi monitorizați se împart în două
categorii:
• Parametri care măsoară efortul logistic al programului:
a) producția de sare iodată (calitativ și cantitativ);
b) importul de sare;
c) distribuirea universală a sării iodate;
d) pierderile de iod datorate factorilor climatici;
e) practici de gătit și depozitare a sării în gospodărie;
f) preferința consumatorilor pentru sarea iodată;
g) eliminarea de la comercializare a sării neiodate de
masă și pentru fabricarea pâinii, în conformitate cu
legislația în vigoare.
• Parametri care măsoară impactul asupra sănătății:
a) diminuarea vizibilă a gușii pentru cazurile cunoscute;
b) reducerea ratei de prevalență a gușii față de studiul
național de referință;
c) îmbunătățirea ratelor de excreție urinară a iodului la
copii de vârstă școlară și gravide;
d) îmbunătățirea nivelurilor hormonale sanguine;
e) ameliorarea nivelului de conștientizare a publicului și
schimbări în atitudinea și comportamentul consumatorilor,
importatorilor, producătorilor și comercianților;
f) îmbunătățirea stării de sănătate raportate de
cercetători și percepute de populație.
Grupurile-țintă pentru supraveghere sunt sugarii,
preșcolarii, școlarii (gimnaziu) și femeile de vârstă fertilă.
Definirea grupurilor-țintă ține seama atât de nevoia, cât și
de abilitatea relativă a populației de a răspunde intervenției.
Selectarea grupurilor-țintă se va face pe următoarele
principii:
• Nivelul de risc sau vulnerabilitatea
• Accesibilitatea pentru evaluare și monitorizare
• Gradul de reprezentativitate (abilitatea de a extinde
concluziile măsurătorilor în grupurile-țintă asupra populației
generale)
• Potențialul ca grupurile respective să fie incluse într-un
program complex de supraveghere nutrițională (de pildă,
gravidele și copiii pot fi incluși în Programul național de
supraveghere nutrițională)
Referitor la acest ultim aspect CNETDI va recomanda
MS dezvoltarea unui sistem coordonat de colectare a
datelor privind statusul nutrițional și deficitul unor
microelemente. Unul dintre motive este că grupurile-țintă se
suprapun în multe cazuri și astfel supravegherea poate fi
îndreptată integrat asupra acelorași grupuri. În plus,
elaborarea unui sistem de supraveghere care utilizează o
Funcția
Planificare
Administrare și coordonare
Iodarea sării, ambalarea
și distribuirea ei
Controlul calității
Informare, educare,
comunicare (IEC)
Legislație
Monitorizare și evaluare
Susținere tehnică
și financiară

singură investiție de resurse financiare și de personal
pentru a culege date referitoare la mai mulți micronutrienți
este mult mai eficientă din punct de vedere al costurilor
comparativ cu inițierea de activități separate pentru fiecare
micronutrient.
Stabilirea unui sistem eficient de supraveghere
nutrițională poate lua câțiva ani și de aceea sunt necesare
mai multe direcții de acțiune complementare:
a) elaborarea unei metodologii de supraveghere a TDI;
b) elaborarea unui sistem modular de supraveghere,
care ulterior va putea fi cu ușurință inclus în sistemul unic
de supraveghere nutrițională;
c) colaborarea cu instituțiile interesate pentru
dezvoltarea sistemului unic de supraveghere nutrițională.
Elaborarea unui sistem unic de supraveghere
nutrițională, eficient pentru elaborarea și ajustarea
programelor naționale, necesită sprijinul cercetării aplicate
care să includă dezvoltarea unor indicatori noi ce pot oferi
informații specifice despre statusul micronutrienților, testarea
în teren a metodelor de cercetare pentru a le evalua
performanța, rafinarea tehnicilor de măsurare a indicatorilor
biochimici și evaluarea deficitelor multiple de micronutrienți.
• Dezvoltarea capacității instituționale prin dezvoltarea
resurselor umane (instruire de personal), colaborare
intersectorială, elaborarea și administrarea de programe
pentru sectorul sanitar, producători, importatori, comercianți
și lucrători din industria alimentară
Dezvoltarea capacității instituționale va fi obiectul
planurilor naționale de acțiune.
• Realizarea de:
— strategii și planuri de intervenție;
— monitorizare și evaluare;
— cercetare;
— cooperare intersectorială.
Rolul CNETDI
MS, în parteneriat cu UNICEF, își asumă responsabilitatea
pentru inițierea, coordonarea și monitorizarea implementării
prezentei strategii. Eradicarea TDI este o activitate
multisectorială și necesită implicarea și angajamentul mai
multor instituții și persoane. Ca urmare, MS a sprijinit
crearea și susține activitatea CNETDI. Acesta va colabora
cu următoarele instituții, al căror sprijin este solicitat pentru
îndeplinirea diferitelor funcții necesare implementării
prezentei strategii.

Instituția
CNETDI, MS
MS
Fabricanții de sare, comercianții, importatorii, vama
Laboratoarele de referință, MS, institutele de sănătate publică
MS, MEC, serviciile județene de promovare a sănătății și educație pentru
sănătate din cadrul direcțiilor județene de sănătate publică
MS
CNETDI, MS, laboratorul de referință
Casa Națională de Asigurări de Sănătate, MS. Aceste instituții sunt
responsabile să asigure finanțarea din surse interne și să solicite
ajutorul agențiilor internaționale UNICEF, UNDP etc. pentru
implementarea prezentei strategii și a planurilor naționale care vor
deriva din aceasta.

La înființarea CNETDI, acesta va avea următoarele
sarcini care vor fi revizuite periodic:
1. eliminarea din comerț a sării neiodate pentru consum
uman direct și pentru fabricarea pâinii în conformitate cu
legislația în vigoare;
2. atingerea unui nivel optim de iod în nutriție prin
iodarea sării pentru consum uman direct și pentru
producerea pâinii;

3. elaborarea de norme și proceduri care să asigure în
timp o nutriție adecvată cu iod la nivel național;
4. supravegherea capacității de a îndeplini obiectivele
planurilor naționale, documentarea rezultatelor și
diseminarea lor la nivel național;
5. menținerea unui sistem de educație continuă atât în
școală, cât și a publicului larg pentru a asigura

7

MONITORUL OFICIAL AL ROMÂNIEI, PARTEA I, Nr. 772/24.VIII.2004
cunoașterea și înțelegerea adecvată a nevoilor de iod și a
resurselor acestuia în dietă;
6. menținerea contractului cu Rețeaua Internațională a
Nutriției cu Iod.
Pentru a rezolva aceste sarcini CNETDI va acționa în
3 direcții:
1. asigurarea calității produsului;
2. asigurarea calității procesului național care asigură
eforturile constante de IUS și nutriție adecvată cu iod;
3. asigurarea progresului în nutriția umană.
Calitatea produsului
Calitatea produsului se va asigura prin respectarea de
către toți producătorii a reglementărilor privind calitatea
produselor, în conformitate cu legislația în vigoare. Aceste
reglementări au fost alese astfel încât să corespundă
criteriilor de sănătate publică și să poată fi respectate de
către toți producătorii. În prezent în România se folosesc
recomandări în conformitate cu Codex Alimentarius.
Reglementările pot fi modificate ca urmare a rezultatelor
monitorizării continue a nivelului de iod din sarea destinată
consumului uman direct și fabricării pâinii, precum și a
nivelului de nutriție cu iod în rândul populației.
Pentru asigurarea aportului adecvat de sare iodată în
gospodărie este necesară și implicarea reprezentanților
industriei alimentare.
Calitatea procesului
Se vor elabora indicatori care să măsoare eforturile
politice, economice, din domeniul infrastructurii, dezvoltarea
resurselor umane, comunicare, nevoia de asistență tehnică,
responsabilitatea publică și elemente de nutriție publică. O
evaluare globală a calității procesului de asigurare a iodării
universale a sării (IUS) se poate realiza analizându-se
totalitatea elementelor anterior amintite, suficiența și
stabilitatea prezenței lor la nivel național.
Aceste sarcini vor fi îndeplinite prin următoarele
activități:
1. un studiu inițial și evaluări ulterioare ale tulburărilor
prin deficit de iod;
2. analiza situației producției, importului și distribuției
sării iodate;

3. implementarea programului de iodare a sării pentru
consumul uman direct și fabricarea pâinii, supravegherea și
monitorizarea acestuia;
4. dezvoltarea și implementarea strategiilor alternative
(administrarea tabletelor cu iod, producerea uleiului iodat);
5. comandarea și avizarea materialelor de informare,
educare, comunicare pentru a promova programul la toate
nivelurile;
6. desemnarea și echiparea a 3 laboratoare naționale
de referință și a altor elemente de infrastructură necesare
programului de supraveghere;
7. instruirea cadrelor medicale, lucrătorilor din industria
sării și a profesorilor care predau educația pentru sănătate,
precum și informarea distribuitorilor;
8. evaluarea periodică a prezentei strategii și aducerea
la zi a programului național ce derivă din aceasta în
conformitate cu schimbările produse și pentru creșterea
eficienței;
9. documentarea și diseminarea informațiilor referitoare
la progresele implementării strategiei.
Comitetul se va întâlni trimestrial sau ori de câte ori va
fi nevoie pentru a revizui componentele prezentei strategii
și ale Planului național de acțiune și pentru a face
recomandări privind implementarea. Comitetul va avea un
secretar executiv, desemnat de Direcția generală sănătate
publică și inspecția sanitară de stat, care va urmări
punerea în aplicare a activităților recomandate de Comitet
referitoare la:
• dezvoltarea resurselor umane — instruire;
• colaborarea intersectorială (mecanisme consultative
naționale);
• elaborarea și administrarea programelor.
Resurse financiare
Sunt asigurate din bugetul MS prin programele naționale
de sănătate publică.
O
contribuție
financiară
substanțială
o
au
reprezentanțele din România ale Organizației Națiunilor
Unite, în principal UNICEF, prin susținerea programelor în
domeniu, atât a celor desfășurate de organizațiile
guvernamentale, cât și de cele neguvernamentale.

ANEXA Nr. 2

A U T O R I T Ă Ț I L E, I N S T I T U Ț I I L E Ș I O R G A N I Z A Ț I I L E
ai căror reprezentanți sunt membri ai Comitetului Național pentru Eliminarea Tulburărilor prin Deficit de Iod
1. Administrația Prezidențială
2. Secretariatul General al Guvernului
3. Ministerul Sănătății (Direcția generală sănătate publică
și inspecția sanitară de stat, Direcția generală asistență
medicală, Direcția generală pentru integrare europeană și
relații internaționale, Institutul de Ocrotire a Mamei și
Copilului, Institutul de Sănătate Publică București, Institutul
de Endocrinologie îC.I. Parhon“)
4. Ministerul Economiei și Comerțului
5. Ministerul Educației și Cercetării
6. Ministerul Agriculturii, Pădurilor și Dezvoltării Rurale
7. Agenția Națională Veterinară și pentru Siguranța
Alimentelor
8. Autoritatea Națională de Control
9. Autoritatea Națională pentru Protecția Consumatorilor
10. Institutul de Chimie Alimentară

11. Societatea Națională a Sării — S.A.
12. Fundația Internațională pentru Copil și Familie
13. Societatea Națională pentru Medicina de Familie
14. Fundația îPopulation Services International“ (PSI) —
România
15. Fondul Națiunilor Unite pentru Copii — UNICEF
16. Organizația Mondială a Sănătății
17. Fundația îKiwanis“ — România
18. Fundația îWorld Vision“ — România
19. Asociația pentru Protecția Consumatorilor din
România
20. Patronatul Român din Industria de Morărit,
Panificație și Produse Făinoase

8

MONITORUL OFICIAL AL ROMÂNIEI, PARTEA I, Nr. 772/24.VIII.2004
GUVERNUL ROMÂNIEI

HOTĂRÂRE
privind trecerea unor terenuri din domeniul public al statului și din administrarea
Ministerului Administrației și Internelor în domeniul privat al statului
În temeiul art. 108 din Constituție, republicată, al art. 10 alin. (2) din Legea nr. 1/2000 pentru reconstituirea
dreptului de proprietate asupra terenurilor agricole și celor forestiere, solicitate potrivit prevederilor Legii fondului funciar
nr. 18/1991 și ale Legii nr. 169/1997, cu modificările și completările ulterioare, precum și al art. 10 alin. (2) din Legea
nr. 213/1998 privind proprietatea publică și regimul juridic al acesteia, cu modificările și completările ulterioare,
Guvernul României adoptă prezenta hotărâre.
Art. 1. — Se aprobă trecerea unui teren în suprafață de
4 ha, situat în municipiul Huși, județul Vaslui, având datele
de identificare prevăzute în anexa care face parte
integrantă din prezenta hotărâre, din domeniul public al
statului și din administrarea Ministerului Administrației și
Internelor în domeniul privat al statului, în vederea punerii
la dispoziție Comisiei locale de stabilire a dreptului de
proprietate privată a municipiului Huși, județul Vaslui.
Art. 2. — Se aprobă trecerea unui teren în suprafață de
5 ha, situat în comuna Zăpodeni, județul Vaslui, având
datele de identificare prevăzute în anexa care face parte

integrantă din prezenta hotărâre, din domeniul public al
statului și din administrarea Ministerului Administrației și
Internelor în domeniul privat al statului, în vederea punerii
la dispoziție Comisiei locale de stabilire a dreptului de
proprietate privată a comunei Zăpodeni, județul Vaslui.
Art. 3. — Predarea-preluarea terenurilor prevăzute la
art. 1 și 2 se face pe bază de protocol încheiat între
părțile interesate, în termen de 30 de zile de la data intrării
în vigoare a prezentei hotărâri.

PRIM-MINISTRU

ADRIAN NĂSTASE
Contrasemnează:
Ministru de stat,
ministrul administrației și internelor,
Marian Florian Săniuță
Ministrul delegat pentru administrația publică,
Gheorghe Emacu
Ministrul finanțelor publice,
Mihai Nicolae Tănăsescu
București, 13 august 2004.
Nr. 1.268.
ANEXĂ
DATELE DE IDENTIFICARE

a terenurilor situate în municipiul Huși și în comuna Zăpodeni, județul Vaslui, care se transmit
din domeniul public al statului și din administrarea Ministerului Administrației și Internelor în domeniul privat al statului
Nr.
crt.

Deținătorul actual
al terenurilor

1. Statul român,
în administrarea
Ministerului
Administrației
și Internelor
2. Statul român,
în administrarea
Ministerului
Administrației
și Internelor

Comisia locală de stabilire
a dreptului de proprietate
privată la dispoziția căreia
se pun terenurile

Categoria de folosință
a terenurilor
care
se transmit

Poziția din inventarul
bunurilor aparținând
domeniului public
al statului

Numărul
tarlalei

Numărul
parcelei

Suprafața

Comisia locală
a municipiului Huși,
județul Vaslui

61

5095 A

4 ha

arabil

Nr. M.F.P. 102.325

Comisia locală
a comunei Zăpodeni,
județul Vaslui

19

313

5 ha

arabil

Nr. M.F.P. 102.326

EDITOR: PARLAMENTUL ROMÂNIEI — CAMERA DEPUTAȚILOR
Regia Autonomă îMonitorul Oficial“, Str. Parcului nr. 65, sectorul 1, București,
cont nr. 2511.1—12.1/ROL Banca Comercială Română — S.A. — Sucursala îUnirea“ București
și nr. 5069427282 Direcția de Trezorerie și Contabilitate Publică a Municipiului București
(alocat numai persoanelor juridice bugetare)
Tel. 224.09.71/150, fax 225.00.43, E-mail: marketing@ramo.ro, Internet: www.monitoruloficial.ro
Adresa pentru publicitate: Centrul pentru relații cu publicul, București, șos. Panduri nr. 1,
bloc P33, parter, sectorul 5, tel. 411.58.33 și 410.47.30, tel./fax 410.77.36 și 410.47.23
Tiparul: Regia Autonomă îMonitorul Oficial“
Monitorul Oficial al României, Partea I, nr. 772/24.VIII.2004 conține 8 pagini.

Prețul de vânzare 8.500

lei

ISSN 1453—4495

